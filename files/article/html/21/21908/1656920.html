<!DOCTYPE html>
<html>
<head>
<meta charset="gbk" />
<title>周书- 卷二十五 列传第十七-在线阅读-哈西文学网</title>
<meta name="keywords" content="令狐德保周书， 卷二十五 列传第十七全文， 卷二十五 列传第十七在线阅读 哈西文学网" />
<meta name="description" content="哈西文学网提供令狐德钡闹苁  卷二十五 列传第十七全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/21908/1656920.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/21908/1656920.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 周书</div>
		<div class="fr"><a id="add-bookcase" href="javascript:void(0)" onClick="addbookcase(21908,0);">加入书架</a>|<a id="book-vote" href="javascript:void(0)" onClick="vote(21908);">投推荐票</a>|<a id="err-report" href="javascript:void(0)" onClick="report('周书出错啦!');">错误举报</a>|<a href="https://www.haxi88.com/files/article/info/21/21908.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷二十五 列传第十七</h1>
            <div class="link xb">
                <a href="1656919.html">上一页</a>&larr;<a href="index.html">返回列表</a>&rarr;<a
                    href="1656921.html">下一页</a></div>			
            <div id="BookText">&nbsp;&nbsp;&nbsp;&nbsp;◎李贤（子端弟远）远子植基<br /><br />&nbsp;&nbsp;&nbsp;&nbsp;李贤，字贤和，其先陇西成纪人也。曾祖富，魏太武时以子都督讨两山屠各<br /><br />&nbsp;&nbsp;&nbsp;&nbsp;殁于阵，赠宁西将军、陇西郡守。祖斌，袭领父兵，镇于高平，因家焉。父文保，<br /><br />&nbsp;&nbsp;&nbsp;&nbsp;早卒。魏大统末，以贤兄弟著勋，追赠泾原东秦三州刺史、司空。<br /><br />&nbsp;&nbsp;&nbsp;&nbsp;贤幼有志节，不妄举动。尝出游，遇一老人，须眉皓白，谓之曰：“我年八<br /><br />&nbsp;&nbsp;&nbsp;&nbsp;十，观士多矣，未有如卿者。必为台牧，卿其勉之。”九岁，从师受业，略观大<br /><br />&nbsp;&nbsp;&nbsp;&nbsp;旨而已，不寻章句。或谓之曰：“学不精勤，不如不学。”贤曰：“夫人各有志，<br /><br />&nbsp;&nbsp;&nbsp;&nbsp;贤岂能强学待问，领徒授业耶！唯当粗闻教义，补己不足。至如忠孝之道，实铭<br /><br />&nbsp;&nbsp;&nbsp;&nbsp;之于心。”问者惭服。年十四，遭父丧，抚训诸弟，友爱甚笃。<br /><br />&nbsp;&nbsp;&nbsp;&nbsp;魏永安中，万俟丑奴据岐、泾等诸州反叛，魏孝庄遣尔朱天光率兵击破之。<br /><br />&nbsp;&nbsp;&nbsp;&nbsp;其党万俟道洛、费连少浑犹据原州，未知丑奴已败。天光遣使造贤，令密图道洛。<br /><br />&nbsp;&nbsp;&nbsp;&nbsp;天光率兵续进。会贼党万俟阿宝战败逃还，私告贤曰：“丑奴已败，王师行至此。<br /><br />&nbsp;&nbsp;&nbsp;&nbsp;阿宝以性命相投，愿能存济。”贤因令阿宝伪为丑奴使，绐道洛等曰：“今已破<br /><br />&nbsp;&nbsp;&nbsp;&nbsp;台军，须与公计事，令阿宝权守原州，公宜速往。”道洛等信之，是日便发。既<br /><br />&nbsp;&nbsp;&nbsp;&nbsp;出而天光至，遂克原州。道洛乃将麾下六千人奔于牵屯山。天光见贤曰：“道洛<br /><br />&nbsp;&nbsp;&nbsp;&nbsp;之出，子之力也。”贤又率乡人出马千匹以助军，天光大悦。时原州亢旱，天光<br /><br />&nbsp;&nbsp;&nbsp;&nbsp;以乏水草，乃退舍城东五十里，牧马息兵。令都督长孙邪利行原州事，以贤为主<br /><br />&nbsp;&nbsp;&nbsp;&nbsp;簿。道洛复乘虚忽至。时贼党千余人在城中，密为内应，引道洛入城，遂杀邪利。<br /><br />&nbsp;&nbsp;&nbsp;&nbsp;贤复率乡人殊死拒战，道洛乃退走。又有贼帅达符显围逼州城，昼夜攻战，屡被<br /><br />&nbsp;&nbsp;&nbsp;&nbsp;摧衄。贤间道赴雍州，诣天光请援。天光许之，贤乃返。而贼营垒四合，无因入<br /><br />&nbsp;&nbsp;&nbsp;&nbsp;城。候日向夕，乃伪负薪，与贼樵采者俱得至城下。城中垂布引之，贼众方觉，<br /><br />&nbsp;&nbsp;&nbsp;&nbsp;乃弓弩乱发。射之不中，遂得入城，告以大军将至。贼闻之，便即散走。累迁威<br /><br />&nbsp;&nbsp;&nbsp;&nbsp;烈将军、殿中将军、高平令。<br /><br />&nbsp;&nbsp;&nbsp;&nbsp;贺拔岳为侯莫陈悦所害，太祖西征。贤与其弟远、穆等密应侯莫陈崇。以功<br /><br />&nbsp;&nbsp;&nbsp;&nbsp;授都督，仍守原州。及大军将至秦州，悦弃城走。太祖令兄子导勒兵追之，以贤<br /><br />&nbsp;&nbsp;&nbsp;&nbsp;为前驱。转战四百余里，至牵屯山及之，悦自刭于阵。贤亦被重疮，马中流矢。<br /><br />&nbsp;&nbsp;&nbsp;&nbsp;太祖嘉之，赏奴婢、布帛及杂畜等，授持节、抚军大将军、都督。<br /><br />&nbsp;&nbsp;&nbsp;&nbsp;魏孝武西迁，太祖令贤率骑兵迎卫。时山东之众，多欲逃归。帝乃令贤以精<br /><br />&nbsp;&nbsp;&nbsp;&nbsp;骑三百为殿，众皆惮之，莫敢亡叛。封下封县公，邑一千户。俄授左都督、安东<br /><br />&nbsp;&nbsp;&nbsp;&nbsp;将军，还镇原州。<br /><br />&nbsp;&nbsp;&nbsp;&nbsp;大统二年，州民豆卢狼害都督大野树儿等，据州城反。贤乃招集豪杰与之谋<br /><br />&nbsp;&nbsp;&nbsp;&nbsp;曰：“贼起仓卒，便诛二将，其势虽盛，其志已骄。然其政令莫施，唯以残剥为<br /><br />&nbsp;&nbsp;&nbsp;&nbsp;业。夫以羁旅之贼，而驭乌合之众，势自离解。今若从中击之，贼必丧胆。如吾<br /><br />&nbsp;&nbsp;&nbsp;&nbsp;计者，指日取之。”众皆从焉。贤乃率敢死士三百人，分为两道，乘夜鼓噪而出。<br /><br />&nbsp;&nbsp;&nbsp;&nbsp;群贼大惊，一战而败。狼乃斩关遁走。贤轻与三骑追斩之。迁原州长史，寻行原<br /><br />&nbsp;&nbsp;&nbsp;&nbsp;州事。<br /><br />&nbsp;&nbsp;&nbsp;&nbsp;四年，莫折后炽连结贼党，所在寇掠。贤率乡兵与行泾州事史宁讨之。后炽<br /><br />&nbsp;&nbsp;&nbsp;&nbsp;列阵以待。贤谓宁曰：“贼聚结岁久，徒众甚多，数州之人，皆为其用。我若总<br /><br />&nbsp;&nbsp;&nbsp;&nbsp;一阵并力击之，彼既同恶相济，理必总萃于我。其势不分，众寡莫敌。我便救尾，<br /><br />&nbsp;&nbsp;&nbsp;&nbsp;无以制之。今若令诸军分为数队，多设旗鼓，掎角而前，以胁诸栅。公别统精兵，<br /><br />&nbsp;&nbsp;&nbsp;&nbsp;直指后炽，按甲而待，莫与交锋。后炽欲前，则惮公之锐。诸栅欲出，则惧我疑<br /><br />&nbsp;&nbsp;&nbsp;&nbsp;兵。令其进不得战，退不得走，以候其懈，击之必破。后炽一败，则众栅不攻自<br /><br />&nbsp;&nbsp;&nbsp;&nbsp;拔矣。”宁不从，屡战频北。贤乃率数百骑径掩后炽营，收其妻子、僮隶五百余<br /><br />&nbsp;&nbsp;&nbsp;&nbsp;人，并辎重等。属后炽与宁战胜，方欲追奔，忽闻贤至，乃弃宁与贤接战。贤手<br /><br />&nbsp;&nbsp;&nbsp;&nbsp;斩十余级，生获六人，贼遂大败。后炽单骑遁走。师还，以功赏奴婢四十口，杂<br /><br />&nbsp;&nbsp;&nbsp;&nbsp;畜数百头。<br /><br />&nbsp;&nbsp;&nbsp;&nbsp;八年，授原州刺史。贤虽少从戎旅，而颇闲政事，抚导乡里，甚得民和。十<br /><br />&nbsp;&nbsp;&nbsp;&nbsp;二年，随独孤信征凉州，平之。又抚慰张掖等五郡而还。俄而茹茹围逼州城，剽<br /><br />&nbsp;&nbsp;&nbsp;&nbsp;掠居民，驱拥畜牧。贤欲出战，大都督王德犹豫未决。贤固请，德乃从之。贤勒<br /><br />&nbsp;&nbsp;&nbsp;&nbsp;兵将出，贼密知之，乃引军退。贤因率骑士追击，斩二百余级，捕虏百余人，获<br /><br />&nbsp;&nbsp;&nbsp;&nbsp;驼马牛羊二万头，财物不可胜计。所掠之人，还得安堵。加授使持节、车骑大将<br /><br />&nbsp;&nbsp;&nbsp;&nbsp;军、仪同三司。<br /><br />&nbsp;&nbsp;&nbsp;&nbsp;十六年，迁骠骑大将军、开府仪同三司。太祖之奉魏太子西巡也，至原州，<br /><br />&nbsp;&nbsp;&nbsp;&nbsp;遂幸贤第，让齿而坐，行乡饮酒礼焉。其后，太祖又至原州，令贤乘辂，备仪服，<br /><br />&nbsp;&nbsp;&nbsp;&nbsp;以诸侯会遇礼相见。然后幸贤弟，欢宴终日。凡是亲族，颁赐有差。<br /><br />&nbsp;&nbsp;&nbsp;&nbsp;魏恭帝元年，进爵河西郡公，增邑通前二千户。后以弟子植被诛，贤坐除名。<br /><br />&nbsp;&nbsp;&nbsp;&nbsp;俄授使持节、车骑大将军、仪同三司。时荆州群蛮反，开府潘招讨之。令贤与贺<br /><br />&nbsp;&nbsp;&nbsp;&nbsp;若敦率骑士七千，别道邀截，击蛮帅文子荣，大破之。遂于平州北筑汶阳城以镇<br /><br />&nbsp;&nbsp;&nbsp;&nbsp;之。寻治郢州刺史。时以巴、湘初附，诏贤总监诸军，略定，乃迁江夏民二千余<br /><br />&nbsp;&nbsp;&nbsp;&nbsp;户以实安州，并筑甑山城而还。保定二年，诏复贤官爵，仍授瓜州刺史。<br /><br />&nbsp;&nbsp;&nbsp;&nbsp;高祖及齐王宪之在襁褓也，以避忌，不利居宫中。太祖令于贤家处之，六载<br /><br />&nbsp;&nbsp;&nbsp;&nbsp;乃还宫。因赐贤妻吴姓宇文氏，养为侄女，赐与甚厚。及高祖西巡，幸贤弟，诏<br /><br />&nbsp;&nbsp;&nbsp;&nbsp;曰：“朕昔冲幼，爰寓此州。使持节、骠骑大将军、开府仪同三司、大都督、瓜<br /><br />&nbsp;&nbsp;&nbsp;&nbsp;州诸军事、瓜州刺史贤，斯土良家，勋德兼著，受委居朕，辅导积年。念其规弼，<br /><br />&nbsp;&nbsp;&nbsp;&nbsp;功劳甚茂。食彼桑椹，尚怀好音，矧兹惠矣，其庸可忘？今巡抚居此，不殊代邑，<br /><br />&nbsp;&nbsp;&nbsp;&nbsp;举目依然，益增旧想。虽无属籍，朕处之若亲。凡厥昆季乃至子侄等，可并豫宴<br /><br />&nbsp;&nbsp;&nbsp;&nbsp;赐。”于是令中侍上士尉迟恺往瓜州，降玺书劳贤，赐衣一袭及被褥，并御所服<br /><br />&nbsp;&nbsp;&nbsp;&nbsp;十三环金带一要、中厩马一匹、金装鞍勒、杂彩五百段、银钱一万。赐贤弟申国<br /><br />&nbsp;&nbsp;&nbsp;&nbsp;公穆亦如之。子侄男女中外诸孙三十四人，各赐衣一袭。又拜贤甥狄乐为仪同。<br /><br />&nbsp;&nbsp;&nbsp;&nbsp;贤门生昔经侍奉者，二人授大都督，四人授帅都督，六人别将。奴已免贱者，五<br /><br />&nbsp;&nbsp;&nbsp;&nbsp;人授军主，未免贱者十二人酬替放之。<br /><br />&nbsp;&nbsp;&nbsp;&nbsp;四年，王师东讨，朝议以西道空虚，虑羌、浑侵扰，乃授贤使持节、河州总<br /><br />&nbsp;&nbsp;&nbsp;&nbsp;管、三州七防诸军事、河州刺史。河州旧非总管，至是创置焉。贤乃大营屯田，<br /><br />&nbsp;&nbsp;&nbsp;&nbsp;以省运漕；多设斥候，以备寇戎。于是羌、浑敛迹，不敢向东。五年，宕昌寇边，<br /><br />&nbsp;&nbsp;&nbsp;&nbsp;百姓失业，乃于洮州置总管府以镇遏之。遂废河州总管，改授贤洮州总管、七防<br /><br />&nbsp;&nbsp;&nbsp;&nbsp;诸军事，洮州刺史。属羌寇石门戍，撤破桥道，以绝援军。贤率千骑御之，前后<br /><br />&nbsp;&nbsp;&nbsp;&nbsp;斩获数百人，贼乃退走。羌复引吐谷浑数千骑，将入西疆。贤密知之，又遣兵伏<br /><br />&nbsp;&nbsp;&nbsp;&nbsp;其隘路，复大败之。虏遂震慑，不敢犯塞。俄废洮州总管，还于河州置总管府，<br /><br />&nbsp;&nbsp;&nbsp;&nbsp;复以贤为之。<br /><br />&nbsp;&nbsp;&nbsp;&nbsp;高祖思贤旧恩，征拜大将军。天和四年三月，卒于京师，时年六十八。高祖<br /><br />&nbsp;&nbsp;&nbsp;&nbsp;亲临，哀动左右。赠使持节、柱国大将军、大都督、泾原秦等十州诸军事、原州<br /><br />&nbsp;&nbsp;&nbsp;&nbsp;刺史。谥曰桓。子端嗣。<br /><br />&nbsp;&nbsp;&nbsp;&nbsp;端字永贵，历位开府仪同三司、司会中大夫、中州刺史。从高祖平齐，于邺<br /><br />&nbsp;&nbsp;&nbsp;&nbsp;城战殁，赠上大将军，追封襄阳公，谥曰果。端弟吉，仪同三司。吉弟崇，位至<br /><br />&nbsp;&nbsp;&nbsp;&nbsp;太府中大夫、上柱国、广宗郡公。崇弟孝轨，开府仪同大将军、升迁县伯。孝轨<br /><br />&nbsp;&nbsp;&nbsp;&nbsp;弟询，少历显位。大象末，上柱国、陇西郡公。<br /><br />&nbsp;&nbsp;&nbsp;&nbsp;贤弟远，字万岁。幼有器局，志度恢然。尝与群儿为战斗之戏，指麾部分，<br /><br />&nbsp;&nbsp;&nbsp;&nbsp;便有军阵之法。郡守见而异之，召使更戏。群儿惧而散走，远持杖叱之，复为向<br /><br />&nbsp;&nbsp;&nbsp;&nbsp;势，意气雄壮，殆甚于前。郡守曰：“此小儿必为将军，非常人也。”及长，涉<br /><br />&nbsp;&nbsp;&nbsp;&nbsp;猎书传，略知指趣而已。<br /><br />&nbsp;&nbsp;&nbsp;&nbsp;魏正光末，天下鼎沸，敕勒贼胡琛侵逼原州，其徒甚盛。远昆季率励乡人，<br /><br />&nbsp;&nbsp;&nbsp;&nbsp;欲图拒守，而众情猜惧，颇有异同。远乃按剑而言曰：“顷年以来，皇家多难。<br /><br />&nbsp;&nbsp;&nbsp;&nbsp;匈党乘机，肆其毒螫。王略未振，缓其枭夷。正是忠臣立节之秋，义士建功之日。<br /><br />&nbsp;&nbsp;&nbsp;&nbsp;丈夫岂可临难苟免？当在死中求生耳。诸人并世载忠贞，沐浴教义，今若弃同即<br /><br />&nbsp;&nbsp;&nbsp;&nbsp;异，去顺效逆，虽五尺童子，犹或非之，将复何颜以见天下之士。有异议者，请<br /><br />&nbsp;&nbsp;&nbsp;&nbsp;以剑斩之！”于是众皆股栗，莫不听命。乃相与盟歃，遂深壁自守。而外无救援，<br /><br />&nbsp;&nbsp;&nbsp;&nbsp;城遂陷。其徒多被杀害，唯远兄弟并为人所匿，得免。远乃言于贤曰：“今逆贼<br /><br />&nbsp;&nbsp;&nbsp;&nbsp;孔炽，屠戮忠良。远欲间行入朝，请兵救援。兄晦迹和光，可以免祸。内伺衅隙，<br /><br />&nbsp;&nbsp;&nbsp;&nbsp;因变立功。若王师西指，得复表里相应，既殉国家之急，且全私室之危。岂若窘<br /><br />&nbsp;&nbsp;&nbsp;&nbsp;迫凶威，坐见夷灭！”贤曰：“是吾心也。”遂定东行之策。远乃崎岖寇境，得<br /><br />&nbsp;&nbsp;&nbsp;&nbsp;达京师。魏朝嘉之，授武骑常侍。俄转别将，赐帛千匹，并弓刀衣马等。<br /><br />&nbsp;&nbsp;&nbsp;&nbsp;及尔朱天光西伐，乃配远精兵，使为乡导。天光钦远才望，特相引接，除伏<br /><br />&nbsp;&nbsp;&nbsp;&nbsp;波将军、长城郡守、原州大中正。<br /><br />&nbsp;&nbsp;&nbsp;&nbsp;后以应侯莫陈崇功，迁高平郡守。太祖见远，与语，悦之，令居麾下，甚见<br /><br />&nbsp;&nbsp;&nbsp;&nbsp;亲遇。及魏孝武西迁，授假节、银青光禄大夫、主衣都统，封安定县伯，邑五百<br /><br />&nbsp;&nbsp;&nbsp;&nbsp;户。魏文帝嗣位之始，思享遐年，以远字可嘉，令扶帝升殿。迁使持节、征东大<br /><br />&nbsp;&nbsp;&nbsp;&nbsp;将军，进爵为公，增邑千户，仍领左右。从征窦泰，复弘农，并有殊勋。授都督、<br /><br />&nbsp;&nbsp;&nbsp;&nbsp;原州刺史。太祖谓远曰：“孤之有卿，若身体之有手臂之用，岂可暂辍于身。本<br /><br />&nbsp;&nbsp;&nbsp;&nbsp;州之荣，乃私事耳。卿若述职，则孤无所寄怀。”于是遂令远兄贤代行州事。沙<br /><br />&nbsp;&nbsp;&nbsp;&nbsp;苑之役，远功居最，除车骑大将军、仪同三司，进爵阳平郡公，邑三千户。寻从<br /><br />&nbsp;&nbsp;&nbsp;&nbsp;独孤信东略，遂入洛阳。为东魏将侯景等所围。太祖至，乃解。及河桥之战，远<br /><br />&nbsp;&nbsp;&nbsp;&nbsp;与独孤信为右军，不利而退，除大丞相府司马。军国机务，远皆参之，畏避权势，<br /><br />&nbsp;&nbsp;&nbsp;&nbsp;若不在己。时河东初复，民情未安，太祖谓远曰：“河东国之要镇，非卿无以抚<br /><br />&nbsp;&nbsp;&nbsp;&nbsp;之。”乃授河东郡守。远敦奖风俗，劝课农桑，肃遏奸非，兼修守御之备。曾未<br /><br />&nbsp;&nbsp;&nbsp;&nbsp;期月，百姓怀之。太祖嘉焉，降书劳问。征为侍中、骠骑大将军、开府仪同三司。<br /><br />&nbsp;&nbsp;&nbsp;&nbsp;魏建东宫，授太子少傅。寻转少师。<br /><br />&nbsp;&nbsp;&nbsp;&nbsp;东魏北豫州刺史高仲密请举州来附。时齐神武屯兵河阳。太祖以仲密所据辽<br /><br />&nbsp;&nbsp;&nbsp;&nbsp;远，难为应接，诸将皆惮此行。远曰：“北豫远在贼境，高欢又屯兵河阳，常理<br /><br />&nbsp;&nbsp;&nbsp;&nbsp;而论，实难救援。但兵务神速，事贵合机。古人有言：‘不入虎穴，安得虎子。’<br /><br />&nbsp;&nbsp;&nbsp;&nbsp;若以奇兵出其不意，事或可济。脱有利钝，故是兵家之常。如其顾望不行，便无<br /><br />&nbsp;&nbsp;&nbsp;&nbsp;克定之日。”太祖喜曰：“李万岁所言，差强人意。”乃授行台尚书，前驱东出。<br /><br />&nbsp;&nbsp;&nbsp;&nbsp;太祖率大军继进。远乃潜师而往，拔仲密以归。仍从太祖战于邙山。时大军不利，<br /><br />&nbsp;&nbsp;&nbsp;&nbsp;远独整所部为殿。寻授都督义州、弘农等二十一防诸军事。<br /><br />&nbsp;&nbsp;&nbsp;&nbsp;远善绥抚，有干略，守战之备，无不精锐。每厚抚境外之人，使为间谍，敌<br /><br />&nbsp;&nbsp;&nbsp;&nbsp;中动静，必先知之。至有事泄被诛戮者，亦不以为悔。其得人心如此。尝校猎于<br /><br />&nbsp;&nbsp;&nbsp;&nbsp;莎栅，见石于丛薄中，以为伏兔，射之而中，镞入寸余。就而视之，乃石也。太<br /><br />&nbsp;&nbsp;&nbsp;&nbsp;祖闻而异之，赐书曰：“昔李将军广亲有此事，公今复尔，可谓世载其德。虽熊<br /><br />&nbsp;&nbsp;&nbsp;&nbsp;渠之名，不能独擅其美。”<br /><br />&nbsp;&nbsp;&nbsp;&nbsp;东魏将段孝先率步骑二万趋宜阳，以送粮为名，然实有窥窬之意。远密知其<br /><br />&nbsp;&nbsp;&nbsp;&nbsp;计，遣兵袭破之，获其辎重器械。孝先遁走。太祖乃赐所乘马及金带床帐衣被等，<br /><br />&nbsp;&nbsp;&nbsp;&nbsp;并杂彩二千匹，拜大将军。顷之，除尚书左仆射。远白太祖曰：“远，秦、陇匹<br /><br />&nbsp;&nbsp;&nbsp;&nbsp;夫，才艺俱尔。平生念望，不过一郡守耳。遭逢际会，得奉圣明。主贵臣迁，以<br /><br />&nbsp;&nbsp;&nbsp;&nbsp;至于此。今位居上列，爵迈通侯，受委方面，生杀在手。非直荣宠一时，亦足光<br /><br />&nbsp;&nbsp;&nbsp;&nbsp;华身世。但尚书仆射，任居端揆，今以赐授，适所以重其罪责。明公若欲全之，<br /><br />&nbsp;&nbsp;&nbsp;&nbsp;乞寝此授。”太祖曰：“公勋德兼美，朝廷钦属，选众而举，何足为辞。且孤之<br /><br />&nbsp;&nbsp;&nbsp;&nbsp;于公，义等骨肉，岂容于官位之间，便致退让，深乖所望也。”远不得已，方拜<br /><br />&nbsp;&nbsp;&nbsp;&nbsp;职。太祖又以第十一子达令远子之，即代王也。其见亲待如此。<br /><br />&nbsp;&nbsp;&nbsp;&nbsp;时太祖嫡嗣未建，明帝居长，已有成德；孝闵处嫡，年尚幼冲。乃召群公谓<br /><br />&nbsp;&nbsp;&nbsp;&nbsp;之曰：“孤欲立子以嫡，恐大司马有疑。”大司马即独孤信，明帝敬后父也。众<br /><br />&nbsp;&nbsp;&nbsp;&nbsp;皆默，未有言者。远曰：“夫立子以嫡不以长，礼经明义。略阳公为世子，公何<br /><br />&nbsp;&nbsp;&nbsp;&nbsp;所疑。若以信为嫌，请即斩信。”便拔刀而起。太祖亦起，曰：“何事至此！”<br /><br />&nbsp;&nbsp;&nbsp;&nbsp;信又自陈说，远乃止。于是群公并从远议。出外拜谢信曰：“临大事，不得不尔。”<br /><br />&nbsp;&nbsp;&nbsp;&nbsp;信亦谢远曰：“今日赖公，决此大议。”六官建，授小司寇。孝闵帝践阼，进位<br /><br />&nbsp;&nbsp;&nbsp;&nbsp;柱国大将军，邑千户。复镇弘农。<br /><br />&nbsp;&nbsp;&nbsp;&nbsp;远子植，在太祖时已为相府司录参军，掌朝政。及晋公护执权，恐不被任用，<br /><br />&nbsp;&nbsp;&nbsp;&nbsp;乃密欲诛护。语在《孝闵帝纪》。谋颇漏泄，护知之，乃出植为梁州刺史。寻而<br /><br />&nbsp;&nbsp;&nbsp;&nbsp;废帝，召远及植还朝。远恐有变，沉吟久之，乃曰：“大丈夫宁为忠鬼，安能作<br /><br />&nbsp;&nbsp;&nbsp;&nbsp;叛臣乎！”遂就征。既至京师，护以远功名素重，犹欲全宥之。乃引与相见，谓<br /><br />&nbsp;&nbsp;&nbsp;&nbsp;之曰：“公儿遂有异谋，非止屠戮护身，乃是倾危宗社。叛臣贼子，理宜同疾，<br /><br />&nbsp;&nbsp;&nbsp;&nbsp;公可早为之所。”乃以植付远。远素钟爱于植，植又口辩，乃云初无此谋。远谓<br /><br />&nbsp;&nbsp;&nbsp;&nbsp;为信然。诘朝，将植谒护，护谓植已死，乃曰：“阳平公何意乃自来也？”左右<br /><br />&nbsp;&nbsp;&nbsp;&nbsp;云：“植亦在门外。”护大怒曰：“阳平公不信我矣！”乃召入，仍命远同坐，<br /><br />&nbsp;&nbsp;&nbsp;&nbsp;令帝与植相质于远前。植辞穷，谓帝曰：“本为此谋，欲安社稷，利至尊耳。今<br /><br />&nbsp;&nbsp;&nbsp;&nbsp;日至此，何事云云。”远闻之，自投于床曰：“若尔，诚合万死。”于是护乃害<br /><br />&nbsp;&nbsp;&nbsp;&nbsp;植，并逼远令自杀。时年五十一。植弟叔谐、叔谦、叔让亦死。余并以年幼得免。<br /><br />&nbsp;&nbsp;&nbsp;&nbsp;建德元年，晋公护诛，乃诏曰：“故使持节、柱国大将军、大都督、阳平郡<br /><br />&nbsp;&nbsp;&nbsp;&nbsp;开国公远，早蒙驱任，夙著勋绩，内参帷幄，外属藩维。竭诚王室，乃罹横祸。<br /><br />&nbsp;&nbsp;&nbsp;&nbsp;言念贞良，追增伤悼。宜加荣宠，用彰忠节。”赠本官，加陕熊等十五州诸军事、<br /><br />&nbsp;&nbsp;&nbsp;&nbsp;陕州刺史。谥曰忠。隋开皇初，追赠上柱国、黎国公，邑三千户，改谥曰怀。植<br /><br />&nbsp;&nbsp;&nbsp;&nbsp;及诸弟，并加赠谥。<br /><br />&nbsp;&nbsp;&nbsp;&nbsp;植弟基，字仲和。幼有声誉，美容仪，善谈论，涉猎群书，尤工骑射。太祖<br /><br />&nbsp;&nbsp;&nbsp;&nbsp;召见奇之，乃令尚义归公主。大统十年，释褐员外散骑常侍。后以父勋，封建安<br /><br />&nbsp;&nbsp;&nbsp;&nbsp;县公，邑一千户。累迁抚军将军、银青光禄大夫、通直散骑常侍，领大丞相亲信。<br /><br />&nbsp;&nbsp;&nbsp;&nbsp;俄转大都督、进爵清河郡公。<br /><br />&nbsp;&nbsp;&nbsp;&nbsp;太祖扶危定倾，威权震主，及魏废帝即位之后，猜隙弥深。时太祖诸子，年<br /><br />&nbsp;&nbsp;&nbsp;&nbsp;皆幼冲，章武公导、中山公护复东西作镇，唯托意诸婿，以为心膂。基与义城公<br /><br />&nbsp;&nbsp;&nbsp;&nbsp;李晖、常山公于翼等俱为武卫将军，分掌禁旅。帝深惮之，故密谋遂泄。<br /><br />&nbsp;&nbsp;&nbsp;&nbsp;魏恭帝即位，迁使持节、车骑大将军、仪同三司，加散骑常侍，进爵敦煌郡<br /><br />&nbsp;&nbsp;&nbsp;&nbsp;公，寻加侍中、骠骑大将军、开府仪同三司，拜阳平国世子。六官建，授御正中<br /><br />&nbsp;&nbsp;&nbsp;&nbsp;大夫。孝闵帝践阼，出为海州刺史。<br /><br />&nbsp;&nbsp;&nbsp;&nbsp;寻以兄植被收，例合坐死。既以主贵，又为季父穆所请，得免。武成二年，<br /><br />&nbsp;&nbsp;&nbsp;&nbsp;除江州刺史。既被谴谪，常忧惧不得志。保定元年，卒于位，年三十一。申公穆<br /><br />&nbsp;&nbsp;&nbsp;&nbsp;尤所钟爱，每哭辄悲恸，谓其所亲曰：“好儿舍我去，门户岂是欲兴。”宣政元<br /><br />&nbsp;&nbsp;&nbsp;&nbsp;年，追赠使持节、上开府仪同三司、大将军、曹徐谯三州刺史、炖煌郡公，谥曰<br /><br />&nbsp;&nbsp;&nbsp;&nbsp;孝。子威嗣。<br /><br />&nbsp;&nbsp;&nbsp;&nbsp;威字安民，起家右侍上士，累迁至开府仪同三司，又改袭远爵阳平郡公。从<br /><br />&nbsp;&nbsp;&nbsp;&nbsp;高祖平齐，以功授上开府、拜军司马。宣帝即位，进授大将军，出为熊州刺史。<br /><br />&nbsp;&nbsp;&nbsp;&nbsp;大象末，位至柱国。<br /><br />&nbsp;&nbsp;&nbsp;&nbsp;史臣曰：李贤和兄弟，属乱离之际，居戎马之间，志略纵横，忠勇奋发，亟<br /><br />&nbsp;&nbsp;&nbsp;&nbsp;摧偷校屡涉艰危，而功未书于王府，仕不过于州郡。及逢时值主，策名委质，<br /><br />&nbsp;&nbsp;&nbsp;&nbsp;或使烦莫府，或契阔戎行，荷生成之恩，蒙国士之遇，俱縻好爵，各著勋庸。遂<br /><br />&nbsp;&nbsp;&nbsp;&nbsp;得任兼文武，声彰内外，位高望重，光国荣家，跗萼连晖，椒聊繁衍，冠冕之盛，<br /><br />&nbsp;&nbsp;&nbsp;&nbsp;当时莫比焉。自周迄隋，郁为西京盛族，虽金、张在汉，不之尚也。<br /><br />&nbsp;&nbsp;&nbsp;&nbsp;然而太祖初崩，嗣君冲幼。内则功臣放命，外则强寇临边。晋公以犹子之亲，<br /><br />&nbsp;&nbsp;&nbsp;&nbsp;膺负图之托，遂能抚宁家国，开剪异端，革魏兴周，远安迩悦。功勤已著，过恶<br /><br />&nbsp;&nbsp;&nbsp;&nbsp;未彰。李植受遇先朝，宿参机务，恐威权之已去，惧将来之不容，生此厉阶，成<br /><br />&nbsp;&nbsp;&nbsp;&nbsp;兹贝锦，乃以小谋大，由疏间亲。主无昭帝之明，臣有上官之诉。嫌隙既兆，衅<br /><br />&nbsp;&nbsp;&nbsp;&nbsp;故因之。启冢宰无君之心，成闵皇废杀之祸，植之由也。李远既阙义方之训，又<br /><br />&nbsp;&nbsp;&nbsp;&nbsp;无先见之明，以是诛夷，非为不幸。</div>
            <div class="link">
                <a id="err-report" href="javascript:void(0)" onClick="report('周书出错啦!');">
                    错误举报</a><a id="add-bookcase" href="javascript:void(0)" onClick="addbookcase(21908,1656920);">加入书签</a><a
                        href="1656919.html">上一页</a>&larr;<a href="index.html">返回列表</a>&rarr;<a
                            href="1656921.html">下一页</a><a id="book-vote" href="javascript:void(0)" onClick="vote(21908);">投推荐票</a><a
                                id="err-report" href="javascript:void(0)" onClick="report('周书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "1656919.html"; var next_page = "1656921.html"; var index_page = "index.html"; var sortid = "9"; var article_id = "21908"; var chapter_id = "1656920"; var articlename = "周书"; var chaptername = " 卷二十五 列传第十七"; var author = "令狐德"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>