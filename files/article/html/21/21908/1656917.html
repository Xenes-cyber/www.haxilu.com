<!DOCTYPE html>
<html>
<head>
<meta charset="gbk" />
<title>周书- 卷二十二 列传第十四-在线阅读-哈西文学网</title>
<meta name="keywords" content="令狐德保周书， 卷二十二 列传第十四全文， 卷二十二 列传第十四在线阅读 哈西文学网" />
<meta name="description" content="哈西文学网提供令狐德钡闹苁  卷二十二 列传第十四全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/21908/1656917.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/21908/1656917.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 周书</div>
		<div class="fr"><a id="add-bookcase" href="javascript:void(0)" onClick="addbookcase(21908,0);">加入书架</a>|<a id="book-vote" href="javascript:void(0)" onClick="vote(21908);">投推荐票</a>|<a id="err-report" href="javascript:void(0)" onClick="report('周书出错啦!');">错误举报</a>|<a href="https://www.haxi88.com/files/article/info/21/21908.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷二十二 列传第十四</h1>
            <div class="link xb">
                <a href="1656916.html">上一页</a>&larr;<a href="index.html">返回列表</a>&rarr;<a
                    href="1656918.html">下一页</a></div>			
            <div id="BookText">&nbsp;&nbsp;&nbsp;&nbsp;○周惠达（冯景）杨宽（兄穆俭）柳庆（子机）<br /><br />&nbsp;&nbsp;&nbsp;&nbsp;周惠达，字怀文，章武文安人也。父信，少仕州郡，历乐乡、平舒、成平三<br /><br />&nbsp;&nbsp;&nbsp;&nbsp;县令，皆以廉能称。惠达幼有志操，好读书，美容貌，进退可观，见者莫不重之。<br /><br />&nbsp;&nbsp;&nbsp;&nbsp;魏齐王萧宝夤为瀛州刺史，召惠达及河间冯景同在阁中，甚礼之。及宝夤还朝，<br /><br />&nbsp;&nbsp;&nbsp;&nbsp;惠达随入洛阳。领军元叉势倾海内，惠达尝因宝夤与叉言论，叉叹重之，于座遗<br /><br />&nbsp;&nbsp;&nbsp;&nbsp;惠达衣物。孝昌初，魏临淮王北讨，以惠达为府长流参军。及万俟丑奴等构乱，<br /><br />&nbsp;&nbsp;&nbsp;&nbsp;萧宝夤西征，惠达复随入关。宝夤后与贼战不利，退还，仍除雍州刺史，令惠达<br /><br />&nbsp;&nbsp;&nbsp;&nbsp;使洛阳。未还，而宝夤反谋闻于京师。有司以惠达是其行人，将执之。乃私驰还，<br /><br />&nbsp;&nbsp;&nbsp;&nbsp;至潼关，遇大使杨侃。侃谓惠达曰：“萧氏逆谋已成，何为故入兽口？”惠达曰：<br /><br />&nbsp;&nbsp;&nbsp;&nbsp;“萧王为左右所误，今往，庶其改图。”及至，宝夤反形已露，不可弥缝，遂用<br /><br />&nbsp;&nbsp;&nbsp;&nbsp;惠达为光禄勋、中书舍人。宝夤既败，人悉逃散，唯惠达等数人从之。宝夤语惠<br /><br />&nbsp;&nbsp;&nbsp;&nbsp;达曰：“人生富贵，左右咸言尽节，及遭厄难，乃知岁寒也。”<br /><br />&nbsp;&nbsp;&nbsp;&nbsp;贺拔岳获宝夤送洛，留惠达为府祭酒，给其衣马，即与参议。岳为关中大行<br /><br />&nbsp;&nbsp;&nbsp;&nbsp;台，以惠达为从事中郎。尝使至洛，魏孝武与惠达语及世难。惠达陈天下事势，<br /><br />&nbsp;&nbsp;&nbsp;&nbsp;述岳有诚节，唯以忧国定乱为事。言辞激切，帝甚嘉之。及还，具以白岳。岳曰：<br /><br />&nbsp;&nbsp;&nbsp;&nbsp;“人生于天，受命于君，岂有利人荣禄，而不忧其祸难？卿之所奏，实获吾心。”<br /><br />&nbsp;&nbsp;&nbsp;&nbsp;自是更被亲礼。岳每征讨，恒命惠达居守。又转岳府属。<br /><br />&nbsp;&nbsp;&nbsp;&nbsp;岳为侯莫陈悦所害，悦得惠达，欲官之。惠达辞以疾，不见许，乃遁入汉阳<br /><br />&nbsp;&nbsp;&nbsp;&nbsp;之麦积崖。悦平，惠达归于太祖，即用秦州司马，安辑陇右。及太祖为大都督总<br /><br />&nbsp;&nbsp;&nbsp;&nbsp;兵赴雍，复以惠达为府司马，便委任焉。魏孝武诏太祖尚冯翊长公主，以惠达为<br /><br />&nbsp;&nbsp;&nbsp;&nbsp;长史，赴洛阳奉迎。至潼关，遇孝武已西，即令惠达先。太祖谓惠达曰：“昔周<br /><br />&nbsp;&nbsp;&nbsp;&nbsp;之东迁，晋、郑是依。今乘舆播越，降临关右。吾虽猥当其任，而才愧昔人。卿<br /><br />&nbsp;&nbsp;&nbsp;&nbsp;宜戮力，共成功业，以取富贵也。”对曰：“惠达宦游有年，属明公一匡之运，<br /><br />&nbsp;&nbsp;&nbsp;&nbsp;富贵之事，非所敢望。但愿明公威德加于天下，惠达得效其尺寸，则志愿毕矣。”<br /><br />&nbsp;&nbsp;&nbsp;&nbsp;太祖为大将军、大行台，以惠达为行台尚书、大将军府司马，封文安县子，<br /><br />&nbsp;&nbsp;&nbsp;&nbsp;邑三百户。太祖出镇华州，留惠达知后事。于时既承丧乱，庶事多阙。惠达营造<br /><br />&nbsp;&nbsp;&nbsp;&nbsp;戎仗，储积食粮，简阅士马，以济军国之务，时甚赖焉。为安东将军，拜太子少<br /><br />&nbsp;&nbsp;&nbsp;&nbsp;傅，进爵为伯，增邑三百户。寻除中书令，进爵为公，增邑通前九百户，加卫大<br /><br />&nbsp;&nbsp;&nbsp;&nbsp;将军、左光禄大夫。<br /><br />&nbsp;&nbsp;&nbsp;&nbsp;四年，兼尚书右仆射。其年，太祖与魏文帝东征，惠达辅魏太子居守，总留<br /><br />&nbsp;&nbsp;&nbsp;&nbsp;台事。惠达前后辞让，帝手诏答曰：“西顾无忧，唯公是属。萧、寇之重，深所<br /><br />&nbsp;&nbsp;&nbsp;&nbsp;寄怀。”及邙山失律，人情骇动。赵青雀率东人据长安子城反，惠达奉太子出渭<br /><br />&nbsp;&nbsp;&nbsp;&nbsp;桥北以御之。军还，青雀等伏诛。拜吏部尚书。久之，复为右仆射。<br /><br />&nbsp;&nbsp;&nbsp;&nbsp;自关右草创，礼乐缺然。惠达与礼官损益旧章，至是仪轨稍备。魏文帝因朝<br /><br />&nbsp;&nbsp;&nbsp;&nbsp;奏乐，顾谓惠达曰：“此卿之功也。”寻拜仪同三司。<br /><br />&nbsp;&nbsp;&nbsp;&nbsp;惠达虽居显职，性谦退，善下人，尽心勤公，进拔良士。以此人皆敬而附之。<br /><br />&nbsp;&nbsp;&nbsp;&nbsp;十年，薨。子题嗣。隋开皇初，以惠达著绩前代，追封萧国公。<br /><br />&nbsp;&nbsp;&nbsp;&nbsp;冯景，字长明，少与惠达同志相友。延昌中，梁人寇抄徐、扬，景谓萧宝夤<br /><br />&nbsp;&nbsp;&nbsp;&nbsp;曰：“今梁寇凭凌，朝廷思靖边之将。王若能先驱效命，非唯雪家国之耻，亦是<br /><br />&nbsp;&nbsp;&nbsp;&nbsp;保身之长策也。”宝夤深然之。及宝夤为大都督，以景为功曹参军。后为右仆射，<br /><br />&nbsp;&nbsp;&nbsp;&nbsp;引景入省，领尚书都令史。正光中，宝夤为关西大行台，又假景陵江将军，领大<br /><br />&nbsp;&nbsp;&nbsp;&nbsp;行台都令史，从宝夤征讨。宝夤将举兵反，景固谏，不从。<br /><br />&nbsp;&nbsp;&nbsp;&nbsp;宝夤败后，景还洛。朝廷先闻景有谏言，故免之。除奉车都尉。汝阳王元叔<br /><br />&nbsp;&nbsp;&nbsp;&nbsp;昭为陇右大行台，启景为行台郎中。贺拔岳为大都督，又以景为从事中郎。太祖<br /><br />&nbsp;&nbsp;&nbsp;&nbsp;平侯莫陈悦，除景略阳郡守，寻兼行台左丞，留守原州。魏孝武西迁，封高阳县<br /><br />&nbsp;&nbsp;&nbsp;&nbsp;伯，邑三百户。迁散骑常侍、行台尚书，加瀛州刺史。大统初，行泾州事。后以<br /><br />&nbsp;&nbsp;&nbsp;&nbsp;疾卒。<br /><br />&nbsp;&nbsp;&nbsp;&nbsp;杨宽，字景仁，弘农华阴人也。祖恩，魏镇远将军、河间内史。父钧，博学<br /><br />&nbsp;&nbsp;&nbsp;&nbsp;强识，举秀才，拜大理平，转廷尉正。累迁，历洛阳令、左中郎将、华州大中正、<br /><br />&nbsp;&nbsp;&nbsp;&nbsp;河南尹、廷尉卿、安北将军、七兵尚书、北道大行台、恒州刺史、怀朔镇将，卒<br /><br />&nbsp;&nbsp;&nbsp;&nbsp;于镇。赠侍中、司空公，追封临贞县伯，谥曰恭。<br /><br />&nbsp;&nbsp;&nbsp;&nbsp;宽少有大志，每与诸儿童游处，必择高大之物而坐之，见者咸异焉。及长，<br /><br />&nbsp;&nbsp;&nbsp;&nbsp;颇解属文，尤尚武艺。弱冠，除奉朝请。属钧出镇恒州，请从展效，乃改授将军、<br /><br />&nbsp;&nbsp;&nbsp;&nbsp;高阙戍主。时茹茹既乱，其主阿那瑰来奔，魏帝遣使纳之，诏钧率兵卫送。宽亦<br /><br />&nbsp;&nbsp;&nbsp;&nbsp;从，以功拜行台郎中。时北边贼攻围镇城，钧卒，城民等推宽守御。寻而城陷，<br /><br />&nbsp;&nbsp;&nbsp;&nbsp;宽乃北走茹茹。后讨镇贼，破之，宽始得还朝。<br /><br />&nbsp;&nbsp;&nbsp;&nbsp;魏广阳王渊与宽素相委昵，渊犯法得罪，宽被逮捕。魏孝庄时为侍中，与宽<br /><br />&nbsp;&nbsp;&nbsp;&nbsp;有旧，藏之于宅，遇赦得免。除宗正丞。北海王颢少相器重，时为大行台，北征<br /><br />&nbsp;&nbsp;&nbsp;&nbsp;葛荣，欲启宽为左丞，与参谋议。宽辞以孝庄厚恩未报，义不见利而动。颢未之<br /><br />&nbsp;&nbsp;&nbsp;&nbsp;许。颢妹婿李神轨谓颢曰：“杨宽义士也，匹夫犹不可夺志，况义士乎。王今强<br /><br />&nbsp;&nbsp;&nbsp;&nbsp;之以行，亦恐不为人用。”颢乃止。孝庄践阼，拜通直散骑侍郎，领河南尹丞，<br /><br />&nbsp;&nbsp;&nbsp;&nbsp;行洛阳令。<br /><br />&nbsp;&nbsp;&nbsp;&nbsp;邢杲反，宽以都督从太宰、上党王元天穆讨平之。就拜通直散骑常侍。师未<br /><br />&nbsp;&nbsp;&nbsp;&nbsp;还，属元颢自梁入洛，孝庄出居河内。天穆惧，计无所出，集诸将谋之。宽曰：<br /><br />&nbsp;&nbsp;&nbsp;&nbsp;“吴人轻跳，非王之敌。况悬军深入，师老兵疲，强弩之末，何能为也。愿径取<br /><br />&nbsp;&nbsp;&nbsp;&nbsp;成皋，会兵伊、洛，戮带定襄，于是乎在。此事易同摧朽，王何疑焉。”天穆然<br /><br />&nbsp;&nbsp;&nbsp;&nbsp;之，乃引军趣成皋，令宽与尔朱兆为后拒。寻以众议不可，乃回赴石济。宽夜行<br /><br />&nbsp;&nbsp;&nbsp;&nbsp;失道，后期。诸将咸言：“宽少与北海周旋，今不来矣。”天穆答曰：“杨宽非<br /><br />&nbsp;&nbsp;&nbsp;&nbsp;轻于去就者也，其所逗留，必有他故。吾当为诸君保明之。”语讫，候骑白宽至。<br /><br />&nbsp;&nbsp;&nbsp;&nbsp;天穆抚髀而笑曰：“吾固知其必来。”遽出帐迎之，握其手曰：“是所望也。”<br /><br />&nbsp;&nbsp;&nbsp;&nbsp;即给牛三十头、车五乘、绵绢一十五车、羊五十口。与天穆俱谒孝庄于太行，拜<br /><br />&nbsp;&nbsp;&nbsp;&nbsp;散骑常侍、安东将军。仍为都督，从平河内，进围北中。<br /><br />&nbsp;&nbsp;&nbsp;&nbsp;时梁陈庆之为颢勒兵守北门，天穆驻马围外，遣宽至城下说庆之。宽先自称<br /><br />&nbsp;&nbsp;&nbsp;&nbsp;姓名，然后与语，备陈利害，劝令早降。庆之不答。久之，乃曰：“贤兄抚军在<br /><br />&nbsp;&nbsp;&nbsp;&nbsp;此，颇欲相见。”宽答曰：“仆兄既力屈王威，迹沦逆党，人臣之理，何烦相见。<br /><br />&nbsp;&nbsp;&nbsp;&nbsp;向所以先申姓名者，岂不知兄在彼乎。直以信不见疑，忠为令德耳。仆之昆季，<br /><br />&nbsp;&nbsp;&nbsp;&nbsp;幸不待言。但当议良图，自求多福。”天穆闻之，谓左右曰：“杨宽大异人，何<br /><br />&nbsp;&nbsp;&nbsp;&nbsp;至不惜形便如此。”自是弥敬重之。孝庄反正，拜中军将军、太府卿、华州大中<br /><br />&nbsp;&nbsp;&nbsp;&nbsp;正，封澄城县伯，邑三百户。<br /><br />&nbsp;&nbsp;&nbsp;&nbsp;尔朱荣被诛，其从弟世隆等拥部曲烧城门，出据河桥，还逼京师。进宽镇北<br /><br />&nbsp;&nbsp;&nbsp;&nbsp;将军、使持节、大都督，随机捍御。世隆谓宽曰：“岂忘太宰相知之深也？”宽<br /><br />&nbsp;&nbsp;&nbsp;&nbsp;答曰：“太宰见爱以礼，人臣之交耳。令日之事，事君常节。”世隆北走，宽追<br /><br />&nbsp;&nbsp;&nbsp;&nbsp;至河内。俄而尔朱兆陷洛阳，囚执孝庄帝。宽还洛不可，遂自成皋奔梁。至建业，<br /><br />&nbsp;&nbsp;&nbsp;&nbsp;闻孝庄帝弑崩，宽发哀尽礼。梁武义之，待之甚厚。寻而礼送还朝。至下邳，尔<br /><br />&nbsp;&nbsp;&nbsp;&nbsp;朱仲远启复宽官爵，留为大行台吏部尚书。<br /><br />&nbsp;&nbsp;&nbsp;&nbsp;孝武初，改授散骑常侍、骠骑将军、给事黄门侍郎，监内典书事。时夏州戍<br /><br />&nbsp;&nbsp;&nbsp;&nbsp;兵数千人据衮州反，诏宽兼侍中，节度诸军讨平之。中尉綦与宽有宿憾，诬以<br /><br />&nbsp;&nbsp;&nbsp;&nbsp;他罪，劾之。孝武谓侍臣等曰：“杨宽清直，朕极知其无罪，但不能杜法官之奏<br /><br />&nbsp;&nbsp;&nbsp;&nbsp;耳。”事下廷尉，寻得申释。又除黄门侍郎，兼武卫将军。孝武与齐神武有隙，<br /><br />&nbsp;&nbsp;&nbsp;&nbsp;遂召募骑勇，广增宿卫。以宽为阁内大都督，专总禁旅。从孝武入关，兼吏部尚<br /><br />&nbsp;&nbsp;&nbsp;&nbsp;书。录从驾勋，进爵华山郡公，邑一千二百户。大统初，迁车骑大将军、太子太<br /><br />&nbsp;&nbsp;&nbsp;&nbsp;傅、仪同三司。三年，使茹茹，迎魏文悼后。还，拜侍中、都督泾州诸军事、泾<br /><br />&nbsp;&nbsp;&nbsp;&nbsp;州刺史。五年，除骠骑大将军、开府仪同三司、都督东雍州诸军事、东雍州刺史，<br /><br />&nbsp;&nbsp;&nbsp;&nbsp;即本州也。十年，转河州刺史。十六年，兼大丞相府司马。<br /><br />&nbsp;&nbsp;&nbsp;&nbsp;朝议欲经略汉川，而梁宜丰侯萧循固守南郑。十七年，宽从大将军达奚武讨<br /><br />&nbsp;&nbsp;&nbsp;&nbsp;之。梁武陵王萧纪遣将杨乾运率兵万余人救循。武令宽督开府王杰、贺兰愿德等<br /><br />&nbsp;&nbsp;&nbsp;&nbsp;邀击之。军至白马，与乾运合战，破之，俘斩数千人。军还，除南豳州刺史。魏<br /><br />&nbsp;&nbsp;&nbsp;&nbsp;废帝初，入为尚书左仆射、将作大监，坐事免。魏恭帝二年，除廷尉卿。世宗初，<br /><br />&nbsp;&nbsp;&nbsp;&nbsp;拜大将军，增邑一千二百户。从贺兰祥讨吐谷浑，破之，别封宜阳县公，邑一千<br /><br />&nbsp;&nbsp;&nbsp;&nbsp;户。除小冢宰，转御正中大夫。武成二年，诏宽与麟趾学士参定经籍。<br /><br />&nbsp;&nbsp;&nbsp;&nbsp;宽性通敏，有器识。频牧数州，号为清简。历居台阁，有当官之誉。然与柳<br /><br />&nbsp;&nbsp;&nbsp;&nbsp;庆不协，欲按成其罪，时论颇以此讥之。保定元年，除总管梁、兴等十九州诸军<br /><br />&nbsp;&nbsp;&nbsp;&nbsp;事、梁州刺史。其年，薨于州。赠华、陕、虞、上、潞五州刺史。谥曰元。子纪<br /><br />&nbsp;&nbsp;&nbsp;&nbsp;嗣。大象末，官至上仪同大将军、虞部下大夫。<br /><br />&nbsp;&nbsp;&nbsp;&nbsp;宽二兄，穆、俭。穆字绍叔。魏永安中，除华州别驾。孝武末，宽请以澄城<br /><br />&nbsp;&nbsp;&nbsp;&nbsp;县伯让穆，诏许之。仍拜中军将军、金紫光禄大夫，除车骑将军、都督并州诸军<br /><br />&nbsp;&nbsp;&nbsp;&nbsp;事、并州刺史。卒于家。赠骠骑大将军、开府仪同三司、华州刺史。俭字景则。<br /><br />&nbsp;&nbsp;&nbsp;&nbsp;伟容仪，有才行。魏正始中，起家侍御史，加奉朝请，迁员外散骑侍郎。孝昌中，<br /><br />&nbsp;&nbsp;&nbsp;&nbsp;除镇远将军、顿丘太守。未及述职，元颢启请随军。建义初，兼给事黄门侍郎、<br /><br />&nbsp;&nbsp;&nbsp;&nbsp;左将军、太府少卿。元颢入洛，授抚军将军。孝庄反正，废于家。寻拜散骑常侍、<br /><br />&nbsp;&nbsp;&nbsp;&nbsp;都督颍州诸军事、颍州刺史。建明中，加征南将军、金紫光禄大夫。孝武初，除<br /><br />&nbsp;&nbsp;&nbsp;&nbsp;卫将军、北雍州刺史。政尚宽惠，夷夏安之。孝武西迁，除侍中、骠骑将军。大<br /><br />&nbsp;&nbsp;&nbsp;&nbsp;统初，以本官行东秦州事，加使持节、当州大都督。从破齐神武于沙苑，封夏阳<br /><br />&nbsp;&nbsp;&nbsp;&nbsp;县侯，邑八百户。七年，领大丞相府谘议参军，出为都督东雍华二州诸军事、骠<br /><br />&nbsp;&nbsp;&nbsp;&nbsp;骑大将军、开府仪同三司、华州刺史。八年，卒于家。赠本官，谥曰静。<br /><br />&nbsp;&nbsp;&nbsp;&nbsp;柳庆，字更兴，解人也。五世祖恭，仕后赵，为河东郡守。后以秦、赵丧乱，<br /><br />&nbsp;&nbsp;&nbsp;&nbsp;乃率民南徙，居于汝、颍之间，故世仕江表。祖H，宋司州别驾，宋安郡守。<br /><br />&nbsp;&nbsp;&nbsp;&nbsp;父僧习，齐奉朝请。魏景明中，与豫州刺史裴叔业据州归魏。历北地颍川二郡守、<br /><br />&nbsp;&nbsp;&nbsp;&nbsp;杨州大中正。<br /><br />&nbsp;&nbsp;&nbsp;&nbsp;庆幼聪敏，有器量。博涉群书，不治章句。好饮酒，闲于占对。年十三，因<br /><br />&nbsp;&nbsp;&nbsp;&nbsp;曝书，僧习谓庆曰：“汝虽聪敏，吾未经特试。”乃令庆于杂赋集中取赋一篇，<br /><br />&nbsp;&nbsp;&nbsp;&nbsp;千有余言。庆立读三遍，便即诵之，无所遗漏。时僧习为颍川郡，地接都畿，民<br /><br />&nbsp;&nbsp;&nbsp;&nbsp;多豪右。将选乡官，皆依倚贵势，竞来请托。选用未定。僧习谓诸子曰：“权贵<br /><br />&nbsp;&nbsp;&nbsp;&nbsp;请托，吾并不用。其使欲还，皆须有答。汝等各以意为吾作书也。”庆乃具书草<br /><br />&nbsp;&nbsp;&nbsp;&nbsp;云：“下官受委大邦，选吏之日，有能者进，不肖者退。此乃朝廷恒典。”僧习<br /><br />&nbsp;&nbsp;&nbsp;&nbsp;读书，叹曰：“此儿有意气，丈夫理当如是。”即依庆所草以报。起家奉朝请。<br /><br />&nbsp;&nbsp;&nbsp;&nbsp;庆出后第四叔，及遭父忧，议者不许为服重。庆泣而言曰：“礼者盖缘人情，<br /><br />&nbsp;&nbsp;&nbsp;&nbsp;若于出后之家，更有苴斩之服，可夺此从彼。今四叔薨背已久，情事不追。岂容<br /><br />&nbsp;&nbsp;&nbsp;&nbsp;夺礼，乖违天性！”时论不能抑，遂以苫块终丧。既葬，乃与诸兄负土成坟。服<br /><br />&nbsp;&nbsp;&nbsp;&nbsp;阕，除中坚将军。<br /><br />&nbsp;&nbsp;&nbsp;&nbsp;魏孝武将西迁，除庆散骑侍郎，驰傅入关。庆至高平见太祖，共论时事。太<br /><br />&nbsp;&nbsp;&nbsp;&nbsp;祖即请奉迎舆驾，仍命庆先还复命。时贺拔胜在荆州，帝屏左右谓庆曰：“高欢<br /><br />&nbsp;&nbsp;&nbsp;&nbsp;已屯河北，关中兵既未至，朕欲往荆州，卿意何如？”庆对曰：“关中金城千里，<br /><br />&nbsp;&nbsp;&nbsp;&nbsp;天下之强国也。宇文泰忠诚奋发，朝廷之良臣也。以陛下之圣明，仗宇文泰之力<br /><br />&nbsp;&nbsp;&nbsp;&nbsp;用，进可以东向而制群雄，退可以闭关而固天府。此万全之计也。荆州地非要害，<br /><br />&nbsp;&nbsp;&nbsp;&nbsp;众又寡弱，外迫梁寇，内拒欢党，斯乃危亡是惧，宁足以固鸿基？以臣断之，未<br /><br />&nbsp;&nbsp;&nbsp;&nbsp;见其可。”帝深纳之。及帝西迁，庆以母老不从。独孤信之镇洛阳，乃得入关。<br /><br />&nbsp;&nbsp;&nbsp;&nbsp;除相府东阁祭酒，领记室，转户曹参军。八年，迁大行台郎中，领北华州长史。<br /><br />&nbsp;&nbsp;&nbsp;&nbsp;十年，除尚书都兵，郎中如故，并领记室。<br /><br />&nbsp;&nbsp;&nbsp;&nbsp;时北雍州献白鹿，群臣欲草表陈贺。尚书苏绰谓庆曰：“近代以来，文章华<br /><br />&nbsp;&nbsp;&nbsp;&nbsp;靡。逮于江左，弥复轻薄。洛阳后进，祖述不已。相公柄民轨物，君职典文房，<br /><br />&nbsp;&nbsp;&nbsp;&nbsp;宜制此表，以革前弊。”庆操笔立成，辞兼文质。绰读而笑曰：“枳橘犹自可移，<br /><br />&nbsp;&nbsp;&nbsp;&nbsp;况才子也。”寻以本官兼雍州别驾。<br /><br />&nbsp;&nbsp;&nbsp;&nbsp;广陵王元欣，魏之懿亲。其甥孟氏，屡为匈横。或有告其盗牛。庆捕推得实，<br /><br />&nbsp;&nbsp;&nbsp;&nbsp;趣令就禁。孟氏殊无惧容，乃谓庆曰：“今若加以桎梏，后复何以脱之？”欣亦<br /><br />&nbsp;&nbsp;&nbsp;&nbsp;遣使辨其无罪。孟氏由此益骄。庆于是大集僚吏，盛言孟氏依倚权戚，侵虐之状。<br /><br />&nbsp;&nbsp;&nbsp;&nbsp;言华，便令笞杀之。此后贵戚敛手，不敢侵暴。<br /><br />&nbsp;&nbsp;&nbsp;&nbsp;有贾人持金二十斤，诣京师交易，寄人停止。每欲出行，常自执管钥。无何，<br /><br />&nbsp;&nbsp;&nbsp;&nbsp;缄闭不异而失之。谓主人所窃。郡县讯问，主人遂自诬服。庆闻而叹之，乃召问<br /><br />&nbsp;&nbsp;&nbsp;&nbsp;贾人曰：“卿钥恒置何处？”对曰：“恒自带之。”庆曰：“颇与人同宿乎？”<br /><br />&nbsp;&nbsp;&nbsp;&nbsp;曰：“无。”“与人同饮乎？”曰：“日者曾与一沙门再度酣宴，醉而昼寝。”<br /><br />&nbsp;&nbsp;&nbsp;&nbsp;庆曰：“主人特以痛自诬，非盗也。彼沙门乃真盗耳。”即遣吏逮捕沙门，乃怀<br /><br />&nbsp;&nbsp;&nbsp;&nbsp;金逃匿。后捕得，尽获所失之金。十二年，改三十六曹为十二部，诏以庆为计部<br /><br />&nbsp;&nbsp;&nbsp;&nbsp;郎中，别驾如故。<br /><br />&nbsp;&nbsp;&nbsp;&nbsp;有胡家被劫，郡县按察，莫知贼所，邻近被囚系者甚多。庆以贼徒既众，似<br /><br />&nbsp;&nbsp;&nbsp;&nbsp;是乌合，既非旧交，必相疑阻，可以诈求之。乃作匿名书多榜官门曰：“我等共<br /><br />&nbsp;&nbsp;&nbsp;&nbsp;劫胡家，徒侣混杂，终恐泄露。今欲首，惧不免诛。若听先首免罪，便欲来告。”<br /><br />&nbsp;&nbsp;&nbsp;&nbsp;庆乃复施免罪之榜。居二日，广陵王欣家奴面缚自告榜下。因此推穷，尽获党与。<br /><br />&nbsp;&nbsp;&nbsp;&nbsp;庆之守正明察，皆此类也。每叹曰：“昔于公断狱无私，辟高门可以待封。傥斯<br /><br />&nbsp;&nbsp;&nbsp;&nbsp;言有验，吾其庶几乎。”十三年，封清河县男，邑二百户，兼尚书右丞，摄计部。<br /><br />&nbsp;&nbsp;&nbsp;&nbsp;十四年，正右丞。<br /><br />&nbsp;&nbsp;&nbsp;&nbsp;太祖尝怒安定国臣王茂，将杀之，而非其罪。朝臣咸知，而莫敢谏。庆乃进<br /><br />&nbsp;&nbsp;&nbsp;&nbsp;曰：“王茂无罪，奈何杀之？”太祖愈怒，声色甚厉，谓庆曰：“王茂当死，卿<br /><br />&nbsp;&nbsp;&nbsp;&nbsp;若明其无罪，亦须坐之。”乃执庆于前。庆辞气不挠，抗声曰：“窃闻君有不达<br /><br />&nbsp;&nbsp;&nbsp;&nbsp;者为不明，臣有不争者为不忠。庆谨竭愚诚，实不敢爱死，但惧公为不明之君耳。<br /><br />&nbsp;&nbsp;&nbsp;&nbsp;愿深察之。”太祖乃悟而赦茂，已不及矣。太祖默然。明日，谓庆曰：“吾不用<br /><br />&nbsp;&nbsp;&nbsp;&nbsp;卿言，遂令王茂冤死。可赐茂家钱帛，以旌吾过。”寻进爵为子，增邑三百户。<br /><br />&nbsp;&nbsp;&nbsp;&nbsp;十五年，加平南将军。十六年，太祖东讨，以庆为大行台右丞，加抚军将军。还<br /><br />&nbsp;&nbsp;&nbsp;&nbsp;转尚书右丞，加通直散骑常侍。魏废帝初，除民部尚书。<br /><br />&nbsp;&nbsp;&nbsp;&nbsp;庆威仪端肃，枢机明辨。太祖每发号令，常使庆宣之。天性抗直，无所回避。<br /><br />&nbsp;&nbsp;&nbsp;&nbsp;太祖亦以此深委仗焉。二年，授车骑大将军、仪同三司。魏恭帝初，进位骠骑大<br /><br />&nbsp;&nbsp;&nbsp;&nbsp;将军、开府仪同三司、尚书右仆射，转左仆射，领著作。六官建，拜司会中大夫。<br /><br />&nbsp;&nbsp;&nbsp;&nbsp;孝闵帝践阼，赐姓宇文氏，进爵平齐县公，增邑通前一千五百户。<br /><br />&nbsp;&nbsp;&nbsp;&nbsp;晋公护初摄政，欲引为腹心。庆辞之，颇忤旨。又与杨宽有隙，及宽参知政<br /><br />&nbsp;&nbsp;&nbsp;&nbsp;事，庆遂见疏忌，出为万州刺史。世宗寻悟，留为雍州别驾，领京兆尹。武成二<br /><br />&nbsp;&nbsp;&nbsp;&nbsp;年，除宜州刺史。庆自为郎，迄于司会，府库仓储，并其职也。及在宜州，宽为<br /><br />&nbsp;&nbsp;&nbsp;&nbsp;小冢宰，乃囚庆故吏，求其罪失。按验积六十余日，吏或有死于狱者，终无所言，<br /><br />&nbsp;&nbsp;&nbsp;&nbsp;唯得剩锦数匹。时人服其廉慎。保定三年，又入为司会。<br /><br />&nbsp;&nbsp;&nbsp;&nbsp;先是，庆兄桧为魏兴郡守，为贼黄宝所害。桧子三人，皆幼弱，庆抚养甚笃。<br /><br />&nbsp;&nbsp;&nbsp;&nbsp;后宝率众归朝，朝廷待以优礼。居数年，桧次子雄亮白日手刃宝于长安城中。晋<br /><br />&nbsp;&nbsp;&nbsp;&nbsp;公护闻而大怒，执庆及诸子侄皆囚之。让庆曰：“国有宪纲，皆君等所为。虽有<br /><br />&nbsp;&nbsp;&nbsp;&nbsp;私怨，宁得擅杀人也！”对曰：“庆闻父母之仇不同天，昆弟之仇不同国。明公<br /><br />&nbsp;&nbsp;&nbsp;&nbsp;以孝治天下，何乃责于此乎。”护愈怒。庆辞色无所屈，卒以此免。天和元年十<br /><br />&nbsp;&nbsp;&nbsp;&nbsp;二月薨。时年五十，赠~、绥、丹三州刺史，谥曰景。子机嗣。<br /><br />&nbsp;&nbsp;&nbsp;&nbsp;机字匡时。少有令誉，风仪辞令，为当世所推。历小纳言、开府仪同三司、<br /><br />&nbsp;&nbsp;&nbsp;&nbsp;司宗中大夫。大象中，御正上大夫、华州刺史。<br /><br />&nbsp;&nbsp;&nbsp;&nbsp;机弟弘，字匡道。少聪颖，亦善草隶，博涉群书，辞彩雅赡。与弘农杨素为<br /><br />&nbsp;&nbsp;&nbsp;&nbsp;莫逆之交。解巾中外府记室参军。建德初，除内史上士，历小宫尹、御正上士。<br /><br />&nbsp;&nbsp;&nbsp;&nbsp;陈遣王偃民来聘，高祖令弘劳之。偃民谓弘曰：“来日，至于蓝田，正逢滋水暴<br /><br />&nbsp;&nbsp;&nbsp;&nbsp;长，所赍国信，溺而从流。今所进者，假之从吏。请勒下流人，见为追寻此物也。”<br /><br />&nbsp;&nbsp;&nbsp;&nbsp;弘曰：“昔淳于之献空笼，前史称以为美。足下假物而进，讵是陈君之命乎。”<br /><br />&nbsp;&nbsp;&nbsp;&nbsp;偃民惭不能对。高祖闻而嘉之，尽以偃民所进之物赐弘，仍令报聘。占对详敏，<br /><br />&nbsp;&nbsp;&nbsp;&nbsp;见称于时。使还，拜内史都上士，迁御正下大夫。寻卒于官，时年三十一。高祖<br /><br />&nbsp;&nbsp;&nbsp;&nbsp;甚惜之。赠晋州刺史。杨素诔之曰：“山阳王弼，风流长逝。颍川荀粲，零落无<br /><br />&nbsp;&nbsp;&nbsp;&nbsp;时。修竹夹池，永绝梁园之赋；长杨映沼，无复洛川之文。”其为士友所痛惜如<br /><br />&nbsp;&nbsp;&nbsp;&nbsp;此。有文集行于世。<br /><br />&nbsp;&nbsp;&nbsp;&nbsp;庆三兄，|、虬、桧。虬、桧并自有传。|好学，善属文，魏临淮王记室参<br /><br />&nbsp;&nbsp;&nbsp;&nbsp;军事。早卒。子带韦，字孝孙。深沉有度量，少好学。身长八尺三寸，美风仪，<br /><br />&nbsp;&nbsp;&nbsp;&nbsp;善占对。韩贤为洛州刺史，召为主簿。后与诸父归朝，太祖辟为参军。时侯景作<br /><br />&nbsp;&nbsp;&nbsp;&nbsp;乱江右，太祖令带韦使江、郢二州，与梁邵陵、南平二王通好。行至安州，值段<br /><br />&nbsp;&nbsp;&nbsp;&nbsp;宝等反，带韦乃矫为太祖书以抚安之，并即降附。既至郢，见邵陵，具申太祖意。<br /><br />&nbsp;&nbsp;&nbsp;&nbsp;邵陵即使随带韦报命。以奉使称旨，授转辅国将军、中散大夫。十七年，太祖遣<br /><br />&nbsp;&nbsp;&nbsp;&nbsp;大将军达奚武经略汉川，以带韦为治行台左丞，从军南讨。时梁宜丰侯萧循守南<br /><br />&nbsp;&nbsp;&nbsp;&nbsp;郑，武攻之未拔。乃令带韦入城说循。曰：“足下所固者险，所恃者援，所守者<br /><br />&nbsp;&nbsp;&nbsp;&nbsp;民。今王师深入栈道，长驱汉川，此则所凭之险不足固也。武兴陷没于前，白马<br /><br />&nbsp;&nbsp;&nbsp;&nbsp;破亡于后，自余川谷酋豪，路阻而不敢进，此则所望之援不可恃也。夫顾亲戚，<br /><br />&nbsp;&nbsp;&nbsp;&nbsp;惧诛夷，贪荣慕利，此生人常也，今大兵总至，长围四合，戮逃亡以劝安居，赏<br /><br />&nbsp;&nbsp;&nbsp;&nbsp;先降以招后服，人人怀转祸之计，家家图安堵之谋，此则所部之民不可守也。且<br /><br />&nbsp;&nbsp;&nbsp;&nbsp;足下本朝丧乱，社稷无主，尽忠将何所托，死节不足成名，窃为足下不取也。仆<br /><br />&nbsp;&nbsp;&nbsp;&nbsp;闻贤者相时而动，智者因变立功。当今为足下计者，莫若肉袒军门，归命下吏，<br /><br />&nbsp;&nbsp;&nbsp;&nbsp;免生民于涂炭，全发肤于孝道。必当纡青拖紫，裂土分，名重当时，业光后嗣。<br /><br />&nbsp;&nbsp;&nbsp;&nbsp;岂若进退无据，身名俱灭者哉。”循然之，后乃降。魏废帝元年，出为解县令。<br /><br />&nbsp;&nbsp;&nbsp;&nbsp;二年，加授骠骑将军、左光禄大夫。明年，转汾阴令。发摘奸伏，百姓畏而怀之。<br /><br />&nbsp;&nbsp;&nbsp;&nbsp;世宗初，入为地官上士。武成元年，授帅都督、治御伯下大夫，迁武藏下大夫。<br /><br />&nbsp;&nbsp;&nbsp;&nbsp;保定三年，授大都督。四年，加仪同三司、中外府掾。天和二年，封康城县男，<br /><br />&nbsp;&nbsp;&nbsp;&nbsp;邑五百户，转职方中大夫。三年，授兵部中大夫。虽频徙职，仍领武藏。寻丁母<br /><br />&nbsp;&nbsp;&nbsp;&nbsp;忧。起为职方中大夫。五年，转武藏中大夫。俄迁骠骑大将军、开府仪同三司。<br /><br />&nbsp;&nbsp;&nbsp;&nbsp;凡居剧职，十有余年，处断无滞，官曹清肃。时谯王俭为益州总管，汉王赞为益<br /><br />&nbsp;&nbsp;&nbsp;&nbsp;州刺史。高祖乃以带韦为益州总管府长史，领益州别驾，辅弼二王，总知军民事。<br /><br />&nbsp;&nbsp;&nbsp;&nbsp;建德中，大军东讨，征带韦为前军总管齐王宪府长史。齐平，以功授上开府仪同<br /><br />&nbsp;&nbsp;&nbsp;&nbsp;大将军，进爵为公，增邑一千户。陈王纯出镇并州，以带韦为并州司会、并州总<br /><br />&nbsp;&nbsp;&nbsp;&nbsp;管府长史。六年，卒于位。时年五十五。谥曰恺。子祚嗣。少有名誉。大象末，<br /><br />&nbsp;&nbsp;&nbsp;&nbsp;宣纳上士。<br /><br />&nbsp;&nbsp;&nbsp;&nbsp;史臣曰：周惠达见礼于宝夤，杨宽荷恩于晋泰。既而萧氏获罪，庄帝出居，<br /><br />&nbsp;&nbsp;&nbsp;&nbsp;遂能契阔寇戎，不以兴亡革虑；崎岖危难，不以夷险易心。斯固笃终之士。柳庆<br /><br />&nbsp;&nbsp;&nbsp;&nbsp;束带立朝，怀匪躬之节；莅官从政，著清白之美。并遭逢兴运，各展志能，誉重<br /><br />&nbsp;&nbsp;&nbsp;&nbsp;|绅，望隆端揆，非虚云也。然庆畏避权宠，违忤宰臣，虽取诎于一时，实获申<br /><br />&nbsp;&nbsp;&nbsp;&nbsp;于千载矣。</div>
            <div class="link">
                <a id="err-report" href="javascript:void(0)" onClick="report('周书出错啦!');">
                    错误举报</a><a id="add-bookcase" href="javascript:void(0)" onClick="addbookcase(21908,1656917);">加入书签</a><a
                        href="1656916.html">上一页</a>&larr;<a href="index.html">返回列表</a>&rarr;<a
                            href="1656918.html">下一页</a><a id="book-vote" href="javascript:void(0)" onClick="vote(21908);">投推荐票</a><a
                                id="err-report" href="javascript:void(0)" onClick="report('周书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "1656916.html"; var next_page = "1656918.html"; var index_page = "index.html"; var sortid = "9"; var article_id = "21908"; var chapter_id = "1656917"; var articlename = "周书"; var chaptername = " 卷二十二 列传第十四"; var author = "令狐德"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>