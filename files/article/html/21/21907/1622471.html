<!DOCTYPE html>
<html>
<head>
<meta charset="gbk" />
<title>贞观政要- 卷十 慎终第四十（凡七章）-在线阅读-哈西文学网</title>
<meta name="keywords" content="吴兢，贞观政要， 卷十 慎终第四十（凡七章）全文， 卷十 慎终第四十（凡七章）在线阅读 哈西文学网" />
<meta name="description" content="哈西文学网提供吴兢的贞观政要  卷十 慎终第四十（凡七章）全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/21907/1622471.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/21907/1622471.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 贞观政要</div>
		<div class="fr"><a id="add-bookcase" href="javascript:void(0)" onClick="addbookcase(21907,0);">加入书架</a>|<a id="book-vote" href="javascript:void(0)" onClick="vote(21907);">投推荐票</a>|<a id="err-report" href="javascript:void(0)" onClick="report('贞观政要出错啦!');">错误举报</a>|<a href="https://www.haxi88.com/files/article/info/21/21907.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷十 慎终第四十（凡七章）</h1>
            <div class="link xb">
                <a href="1622470.html">上一页</a>&larr;<a href="index.html">返回列表</a>&rarr;<a
                    href="index.html">下一页</a></div>			
            <div id="BookText">&nbsp;&nbsp;&nbsp;&nbsp;贞观五年，太宗谓侍臣曰：“自古帝王亦不能常化，假令内安，必有外扰。<br /><br />&nbsp;&nbsp;&nbsp;&nbsp;当今远夷率服，百Y丰稔，盗贼不作，内外宁静。此非朕一人之力，实由公等共<br /><br />&nbsp;&nbsp;&nbsp;&nbsp;相匡辅。然安不忘危，理不忘乱，虽知今日无事，亦须思其终始。常得如此，始<br /><br />&nbsp;&nbsp;&nbsp;&nbsp;是可贵也。”魏徵对曰：“自古已来，元首股肱不能备具，或时君称圣，臣即不<br /><br />&nbsp;&nbsp;&nbsp;&nbsp;贤；或遇贤臣，即无圣主。今陛下明，所以致治，向若直有贤臣，而君不思化，<br /><br />&nbsp;&nbsp;&nbsp;&nbsp;亦无所益。天下今虽太平，臣等犹未以为喜，惟愿陛下居安思危，孜孜不怠耳！”<br /><br />&nbsp;&nbsp;&nbsp;&nbsp;贞观六年，太宗谓侍臣曰：“自古人君为善者，多不能坚守其事。汉高祖，<br /><br />&nbsp;&nbsp;&nbsp;&nbsp;泗上一亭长耳，初能拯危诛暴，以成帝业，然更延十数年，纵逸之败，亦不可保。<br /><br />&nbsp;&nbsp;&nbsp;&nbsp;何以知之？孝惠为嫡嗣之重，温恭仁孝，而高帝惑於爱姬之子，欲行废立；萧何、<br /><br />&nbsp;&nbsp;&nbsp;&nbsp;韩信，功业既高，萧既妄系，韩亦滥黜，自馀功臣黥布之辈，惧而不安，至於反<br /><br />&nbsp;&nbsp;&nbsp;&nbsp;逆。君臣父子之间悖谬若此，岂非难保之明验也？朕所以不敢恃天下之安，每思<br /><br />&nbsp;&nbsp;&nbsp;&nbsp;危亡以自戒惧，用保其终。”<br /><br />&nbsp;&nbsp;&nbsp;&nbsp;贞观九年，太宗谓公卿曰：“朕端拱无为，四夷咸服，岂朕一人之所致，实<br /><br />&nbsp;&nbsp;&nbsp;&nbsp;赖诸公之力耳！当思善始令终，永固鸿业，子子孙孙，递相辅翼。使丰功厚利施<br /><br />&nbsp;&nbsp;&nbsp;&nbsp;於来叶，令数百年后读我国史，鸿勋茂业粲然可观，岂惟称隆周、炎汉及建武、<br /><br />&nbsp;&nbsp;&nbsp;&nbsp;永平故事而已哉？”房玄龄因进曰：“陛下洲谥志，推功群下，致理升平，本<br /><br />&nbsp;&nbsp;&nbsp;&nbsp;关圣德，臣下何力之有？惟愿陛下有始有卒，则天下永赖。”太宗又曰：“朕观<br /><br />&nbsp;&nbsp;&nbsp;&nbsp;古先拨乱之主皆年逾四十，惟光武年三十三，但朕年十八便举兵，年二十四定天<br /><br />&nbsp;&nbsp;&nbsp;&nbsp;下，年二十九升为天子，此则武胜於古也。少从戎旅，不暇读书，贞观以来，手<br /><br />&nbsp;&nbsp;&nbsp;&nbsp;不释卷，知风化之本，见政理之源。行之数年，天下大理而风移俗变，子孝臣忠，<br /><br />&nbsp;&nbsp;&nbsp;&nbsp;此又文过於古也。昔周、秦已降，戎狄内侵，今戎狄稽颡，皆为臣妾，此又怀远<br /><br />&nbsp;&nbsp;&nbsp;&nbsp;胜古也。此三者，朕何德以堪之？既有此功业，何得不善始慎终耶？”<br /><br />&nbsp;&nbsp;&nbsp;&nbsp;贞观十二年，太宗谓侍臣曰：“朕读书见前王善事，皆力行而不倦，其所任<br /><br />&nbsp;&nbsp;&nbsp;&nbsp;用公辈数人，诚以为贤，然致理比於三、五之代，犹为不逮，何也？”魏徵对曰：<br /><br />&nbsp;&nbsp;&nbsp;&nbsp;“今四夷宾服，天下无事，诚旷古所未有。然自古帝王初即位者，皆欲励精为政，<br /><br />&nbsp;&nbsp;&nbsp;&nbsp;比迹於尧、舜；及其安乐也，则骄奢放逸，莫能终其善。人臣初见任用者，皆欲<br /><br />&nbsp;&nbsp;&nbsp;&nbsp;匡主济时，追踪於稷、契；及其富贵也，则思苟全官爵，莫能尽其忠节。若使君<br /><br />&nbsp;&nbsp;&nbsp;&nbsp;臣常无懈怠，各保其终，则天下无忧不理，自可超迈前古也。”太宗曰：“诚如<br /><br />&nbsp;&nbsp;&nbsp;&nbsp;卿言。”<br /><br />&nbsp;&nbsp;&nbsp;&nbsp;贞观十三年，魏徵恐太宗不能克终俭约，近岁颇好奢纵，上疏谏曰：<br /><br />&nbsp;&nbsp;&nbsp;&nbsp;臣观自古帝王受图定鼎，皆欲传之万代，贻厥孙谋。故其垂拱岩廊，布政天<br /><br />&nbsp;&nbsp;&nbsp;&nbsp;下，其语道也必先淳朴而抑浮华，其论人也必贵忠良而鄙邪佞，言制度也则绝奢<br /><br />&nbsp;&nbsp;&nbsp;&nbsp;靡而崇俭约，谈物产也则重Y帛而贱珍奇。然受命之初，皆遵之以成治；稍安之<br /><br />&nbsp;&nbsp;&nbsp;&nbsp;后，多反之而败俗。其故何哉？岂不以居万乘之尊，有四海之富，出言而莫己逆，<br /><br />&nbsp;&nbsp;&nbsp;&nbsp;所为而人必从，公道溺於私情，礼节亏於嗜欲故也？语曰：“非知之难，行之惟<br /><br />&nbsp;&nbsp;&nbsp;&nbsp;难；非行之难，终之斯难。”所言信矣。<br /><br />&nbsp;&nbsp;&nbsp;&nbsp;伏惟陛下，年甫弱冠，大拯横流，削平区宇，肇开帝业。贞观之初，时方克<br /><br />&nbsp;&nbsp;&nbsp;&nbsp;壮，抑损嗜欲，躬行节俭，内外康宁，遂臻至治。论功则汤、武不足方；语德则<br /><br />&nbsp;&nbsp;&nbsp;&nbsp;尧、舜未为远。臣自擢居左右，十有馀年，每侍帷幄，屡奉明旨。常许仁义之道，<br /><br />&nbsp;&nbsp;&nbsp;&nbsp;守之而不失；俭约之志，终始而不渝。一言兴邦，斯之谓也。德音在耳，敢忘之<br /><br />&nbsp;&nbsp;&nbsp;&nbsp;乎？而顷年已来，稍乖曩志，敦朴之理，渐不克终。谨以所闻，列之如左：<br /><br />&nbsp;&nbsp;&nbsp;&nbsp;陛下贞观之初，无为无欲，清静之化，远被遐荒。考之於今，其风渐坠，听<br /><br />&nbsp;&nbsp;&nbsp;&nbsp;言则远超於上圣，论事则未逾於中主。何以言之？汉文、晋武俱非上哲，汉文辞<br /><br />&nbsp;&nbsp;&nbsp;&nbsp;千里之马，晋武焚雉头之裘。今则求骏马於万里，市珍奇於域外，取怪於道路，<br /><br />&nbsp;&nbsp;&nbsp;&nbsp;见轻於戎狄，此其渐不克终，一也。<br /><br />&nbsp;&nbsp;&nbsp;&nbsp;昔子贡问理人於孔子，孔子曰：“懔乎若朽索之驭六马。”子贡曰：“何其<br /><br />&nbsp;&nbsp;&nbsp;&nbsp;畏哉？”子曰：“不以道遵之，则吾雠也，若何其无畏？”故《书》曰：“民惟<br /><br />&nbsp;&nbsp;&nbsp;&nbsp;邦本，本固邦宁。”为人上者奈何不敬？陛下贞观之始，视人如伤，恤其勤劳，<br /><br />&nbsp;&nbsp;&nbsp;&nbsp;爱民犹子，每存简约，无所营为。顷年已来，意在奢纵，忽忘卑俭，轻用人力，<br /><br />&nbsp;&nbsp;&nbsp;&nbsp;乃云：“百姓无事则骄逸，劳役则易使。”自古以来，未有由百姓逸乐而致倾败<br /><br />&nbsp;&nbsp;&nbsp;&nbsp;者也，何有逆畏其骄逸，而故欲劳役者哉？恐非兴邦之至言，岂安人之长算？此<br /><br />&nbsp;&nbsp;&nbsp;&nbsp;其渐不克终，二也。<br /><br />&nbsp;&nbsp;&nbsp;&nbsp;陛下贞观之初，损己以利物，至於今日，纵欲以劳人，卑俭之迹岁改，骄侈<br /><br />&nbsp;&nbsp;&nbsp;&nbsp;之情日异。虽忧人之言不绝於口，而乐身之事实切於心。或时欲有所营，虑人致<br /><br />&nbsp;&nbsp;&nbsp;&nbsp;谏，乃云：“若不为此，不便我身。”人臣之情，何可复争？此直意在杜谏者之<br /><br />&nbsp;&nbsp;&nbsp;&nbsp;口，岂曰择善而行者乎？此其渐不克终，三也。<br /><br />&nbsp;&nbsp;&nbsp;&nbsp;立身成败，在於所染，兰芷鲍鱼，与之俱化，慎乎所习，不可不思。陛下贞<br /><br />&nbsp;&nbsp;&nbsp;&nbsp;观之初，砥砺名节，不私於物，唯善是与，亲爱君子，疏斥小人。今则不然，轻<br /><br />&nbsp;&nbsp;&nbsp;&nbsp;亵小人，礼重君子。重君子也，敬而远之；轻小人也，狎而近之。近之则不见其<br /><br />&nbsp;&nbsp;&nbsp;&nbsp;非，远之则莫知其是。莫知其是，则不间而自疏；不见其非，则有时而自昵。昵<br /><br />&nbsp;&nbsp;&nbsp;&nbsp;近小人，非致理之道；疏远君子，岂兴邦之义？此其渐不克终，四也。<br /><br />&nbsp;&nbsp;&nbsp;&nbsp;《书》曰：“不作无益害有益，功乃成；不贵异物贱用物，人乃足。犬马非<br /><br />&nbsp;&nbsp;&nbsp;&nbsp;其土性不畜，珍禽奇兽弗育於国。”陛下贞观之初，动遵尧、舜，捐金抵璧，反<br /><br />&nbsp;&nbsp;&nbsp;&nbsp;朴还淳。顷年以来，好尚奇异，难得之货，无远不臻；珍玩之作，无时能止。上<br /><br />&nbsp;&nbsp;&nbsp;&nbsp;好奢靡而望下敦朴，未之有也。末作滋兴，而求丰实，其不可得亦已明矣。此其<br /><br />&nbsp;&nbsp;&nbsp;&nbsp;渐不克终，五也。<br /><br />&nbsp;&nbsp;&nbsp;&nbsp;贞观之初，求贤如渴，善人所举，信而任之，取其所长，恒恐不及。近岁已<br /><br />&nbsp;&nbsp;&nbsp;&nbsp;来，由心好恶，或众善举而用之，或一人毁而弃之，或积年任而用之，或一朝疑<br /><br />&nbsp;&nbsp;&nbsp;&nbsp;而远之。夫行有素履，事有成迹，所毁之人，未必可信於所举；积年之行，不应<br /><br />&nbsp;&nbsp;&nbsp;&nbsp;顿失於一朝。君子之怀，蹈仁义而弘大德；小人之性，好谗佞以为身谋。陛下不<br /><br />&nbsp;&nbsp;&nbsp;&nbsp;审察其根源，而轻为之臧否，是使守道者日疏，干求者日进，所以人思苟免，莫<br /><br />&nbsp;&nbsp;&nbsp;&nbsp;能尽力。此其渐不克终，六也。<br /><br />&nbsp;&nbsp;&nbsp;&nbsp;陛下初登大位，高居深视，事惟清静，心无嗜欲，内除毕弋之物，外绝畋猎<br /><br />&nbsp;&nbsp;&nbsp;&nbsp;之源。数载之后，不能固志，虽无十旬之逸，或过三驱之礼，遂使盘游之娱，见<br /><br />&nbsp;&nbsp;&nbsp;&nbsp;讥於百姓，鹰犬之贡，远及於四夷。或时教习之处，道路遥远，侵晨而出，入夜<br /><br />&nbsp;&nbsp;&nbsp;&nbsp;方还，以驰骋为欢，莫虑不虞之变，事之不测，其可救乎？此其渐不克终，七也。<br /><br />&nbsp;&nbsp;&nbsp;&nbsp;孔子曰：“君使臣以礼，臣事君以忠。”然则君之待臣，义不可薄。陛下初<br /><br />&nbsp;&nbsp;&nbsp;&nbsp;践大位，敬以接下，君恩下流，臣情上达，咸思竭力，心无所隐。顷年已来，多<br /><br />&nbsp;&nbsp;&nbsp;&nbsp;所忽略，或外官充使，奏事入朝，思睹阙庭，将陈所见，欲言则颜色不接，欲请<br /><br />&nbsp;&nbsp;&nbsp;&nbsp;又恩礼不加，间因所短，诘其细过，虽有聪辩之略，莫能申其忠款，而望上下同<br /><br />&nbsp;&nbsp;&nbsp;&nbsp;心，君臣交泰，不亦难乎？此其渐不克终，八也。<br /><br />&nbsp;&nbsp;&nbsp;&nbsp;傲不可长，欲不可纵，乐不可极，志不可满。四者，前王所以致福，通贤以<br /><br />&nbsp;&nbsp;&nbsp;&nbsp;为深诫。陛下贞观之初，孜孜不怠，屈己从人，恒若不足。顷年已来，微有矜放，<br /><br />&nbsp;&nbsp;&nbsp;&nbsp;恃功业之大，意蔑前王，负圣智之明，心轻当代，此傲之长也。欲有所为，皆取<br /><br />&nbsp;&nbsp;&nbsp;&nbsp;遂意，纵或抑情从谏，终是不能忘怀，此欲之纵也。志在嬉游，情无厌倦，虽未<br /><br />&nbsp;&nbsp;&nbsp;&nbsp;全妨政事，不复专心治道，此乐将极也。率土V安，四夷款服，仍远劳士马，问<br /><br />&nbsp;&nbsp;&nbsp;&nbsp;罪遐裔，此志将满也。亲狎者阿旨而不肯言，疏远者畏威而莫敢谏，积而不已，<br /><br />&nbsp;&nbsp;&nbsp;&nbsp;将亏圣德。此其渐不克终，九也。<br /><br />&nbsp;&nbsp;&nbsp;&nbsp;昔陶唐、成汤之时，非无灾患，而称其圣德者，以其有始有终，无为无欲，<br /><br />&nbsp;&nbsp;&nbsp;&nbsp;遇灾则极其忧勤，时安则不骄不逸故也。贞观之初，频年霜旱，畿内户口并就关<br /><br />&nbsp;&nbsp;&nbsp;&nbsp;外，携负老幼，来往数年，曾无一户逃亡，一人怨苦。此诚由识陛下矜育之怀，<br /><br />&nbsp;&nbsp;&nbsp;&nbsp;所以至死无携贰。顷年已，来疲於徭役，关中之人，劳弊尤甚。杂匠之徒，下日<br /><br />&nbsp;&nbsp;&nbsp;&nbsp;悉留和雇；正兵之辈，上番多别驱使；和市之物不绝於乡闾，递送之夫相继於道<br /><br />&nbsp;&nbsp;&nbsp;&nbsp;路。既有所弊，易为惊扰，脱因水旱，Y麦不收，恐百姓之心，不能如前日之宁<br /><br />&nbsp;&nbsp;&nbsp;&nbsp;帖。此其渐不克终，十也。<br /><br />&nbsp;&nbsp;&nbsp;&nbsp;臣闻“祸福无门，唯人所召”。人无衅焉，妖不妄作。伏惟陛下统天御宇十<br /><br />&nbsp;&nbsp;&nbsp;&nbsp;有三年，道洽寰中，威加海外，年Y丰稔，礼教聿兴，比屋喻於可封，菽粟同於<br /><br />&nbsp;&nbsp;&nbsp;&nbsp;水火。暨乎今岁，天灾流行，炎气致旱，乃远被於郡国；凶丑作孽，忽近起於<br /><br />&nbsp;&nbsp;&nbsp;&nbsp;毂下。夫天何言哉？垂象示诫，斯诚陛下惊惧之辰，忧勤之日也。若见诫而惧，<br /><br />&nbsp;&nbsp;&nbsp;&nbsp;择善而从，同周文之小心，追殷汤之罪己。前王所以致理者，勤而行之；今时所<br /><br />&nbsp;&nbsp;&nbsp;&nbsp;以败德者，思而改之。与物更新，易人视听，则宝祚无疆，普天幸甚，何祸败之<br /><br />&nbsp;&nbsp;&nbsp;&nbsp;有乎？然则社稷安危，国家治乱，在於一人而已。当今太平之基，既崇极天之峻；<br /><br />&nbsp;&nbsp;&nbsp;&nbsp;九仞之积，犹亏一篑之功。千载休期，时难再得，明主可为而不为，微臣所以郁<br /><br />&nbsp;&nbsp;&nbsp;&nbsp;结而长叹者也。<br /><br />&nbsp;&nbsp;&nbsp;&nbsp;臣诚愚鄙，不达事机，略举所见十条，辄以上闻圣听。伏愿陛下采臣狂瞽之<br /><br />&nbsp;&nbsp;&nbsp;&nbsp;言，参以刍荛之议，冀千虑一得，衮职有补，则死日生年，甘从斧钺。<br /><br />&nbsp;&nbsp;&nbsp;&nbsp;疏奏，太宗谓徵曰：“人臣事主，顺旨甚易，忤情尤难。公作朕耳目股肱，<br /><br />&nbsp;&nbsp;&nbsp;&nbsp;常论思献纳。朕今闻过能改，庶几克终善事，若违此言，更何颜与公相见？复欲<br /><br />&nbsp;&nbsp;&nbsp;&nbsp;何方以理天下？自得公疏，反覆研寻，深觉词强理直，遂列为屏障，朝夕瞻仰。<br /><br />&nbsp;&nbsp;&nbsp;&nbsp;又录付史司，冀千载之下识君臣之义。”乃赐徵黄金十斤，厩马二疋。<br /><br />&nbsp;&nbsp;&nbsp;&nbsp;贞观十四年，太宗谓侍臣曰：“平定天下，朕虽有其事，守之失图，功业亦<br /><br />&nbsp;&nbsp;&nbsp;&nbsp;复难保。秦始皇初亦平六国，据有四海，及末年不能善守，实可为诫。公等宜念<br /><br />&nbsp;&nbsp;&nbsp;&nbsp;公忘私，则荣名高位，可以克终其美。”魏徵对曰：“臣闻之，战胜易，守胜难。<br /><br />&nbsp;&nbsp;&nbsp;&nbsp;陛下深思远虑，安不忘危，功业既彰，德教复洽，恒以此为政，宗社无由倾败矣。”<br /><br />&nbsp;&nbsp;&nbsp;&nbsp;贞观十六年，太宗问魏徵曰：“观近古帝王有传位十代者，有一代两代者，<br /><br />&nbsp;&nbsp;&nbsp;&nbsp;亦有身得身失者。朕所以常怀忧惧，或恐抚养生民不得其所，或恐心生骄逸，喜<br /><br />&nbsp;&nbsp;&nbsp;&nbsp;怒过度。然不自知，卿可为朕言之，当以为楷则。”徵对曰：“嗜欲喜怒之情，<br /><br />&nbsp;&nbsp;&nbsp;&nbsp;贤愚皆同。贤者能节之，不使过度，愚者纵之，多至失所。陛下圣德玄远，居安<br /><br />&nbsp;&nbsp;&nbsp;&nbsp;思危，伏愿陛下常能自制，以保克终之美，则万代永赖。”</div>
            <div class="link">
                <a id="err-report" href="javascript:void(0)" onClick="report('贞观政要出错啦!');">
                    错误举报</a><a id="add-bookcase" href="javascript:void(0)" onClick="addbookcase(21907,1622471);">加入书签</a><a
                        href="1622470.html">上一页</a>&larr;<a href="index.html">返回列表</a>&rarr;<a
                            href="index.html">下一页</a><a id="book-vote" href="javascript:void(0)" onClick="vote(21907);">投推荐票</a><a
                                id="err-report" href="javascript:void(0)" onClick="report('贞观政要更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "1622470.html"; var next_page = "index.html"; var index_page = "index.html"; var sortid = "9"; var article_id = "21907"; var chapter_id = "1622471"; var articlename = "贞观政要"; var chaptername = " 卷十 慎终第四十（凡七章）"; var author = "吴兢"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>