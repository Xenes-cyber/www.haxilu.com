<!DOCTYPE html>
<html>
<head>
<meta charset="gbk" />
<title>隋书- 卷四十九 列传第十四-在线阅读-哈西文学网</title>
<meta name="keywords" content="魏征，隋书， 卷四十九 列传第十四全文， 卷四十九 列传第十四在线阅读 哈西文学网" />
<meta name="description" content="哈西文学网提供魏征的隋书  卷四十九 列传第十四全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/13945/885769.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/13945/885769.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 隋书</div>
		<div class="fr"><a id="add-bookcase" href="javascript:void(0)" onClick="addbookcase(13945,0);">加入书架</a>|<a id="book-vote" href="javascript:void(0)" onClick="vote(13945);">投推荐票</a>|<a id="err-report" href="javascript:void(0)" onClick="report('隋书出错啦!');">错误举报</a>|<a href="https://www.haxi88.com/files/article/info/13/13945.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷四十九 列传第十四</h1>
            <div class="link xb">
                <a href="885751.html">上一页</a>&larr;<a href="index.html">返回列表</a>&rarr;<a
                    href="885790.html">下一页</a></div>			
            <div id="BookText">&nbsp;&nbsp;&nbsp;&nbsp;○牛弘<br /><br />&nbsp;&nbsp;&nbsp;&nbsp;牛弘，字里仁，安定鹑觚人也，本姓`氏。祖炽，郡中正。父允，魏侍中、<br /><br />&nbsp;&nbsp;&nbsp;&nbsp;工部尚书、临泾公，赐姓为牛氏。弘初在襁褓，有相者见之，谓其父曰：“此儿<br /><br />&nbsp;&nbsp;&nbsp;&nbsp;当贵，善爱养之。”及长，须貌甚伟，性宽裕，好学博闻。在周，起家中外府记<br /><br />&nbsp;&nbsp;&nbsp;&nbsp;室、内史上士。俄转纳言上士，专掌文翰，甚有美称。加威烈将军、员外散骑侍<br /><br />&nbsp;&nbsp;&nbsp;&nbsp;郎，修起居注。其后袭封临泾公。宣政元年，转内史下大夫，进位使持节、大将<br /><br />&nbsp;&nbsp;&nbsp;&nbsp;军，仪同三司。开皇初，迁授散骑常侍、秘书监。弘以典籍遗逸，上表请开献书<br /><br />&nbsp;&nbsp;&nbsp;&nbsp;之路，曰：<br /><br />&nbsp;&nbsp;&nbsp;&nbsp;经籍所兴，由来尚矣。爻画肇于庖羲，文字生于苍颉。圣人所以弘宣教导，<br /><br />&nbsp;&nbsp;&nbsp;&nbsp;博通古今，扬于王庭，肆于时夏。故尧称至圣，犹考古道而言；舜其大智，尚观<br /><br />&nbsp;&nbsp;&nbsp;&nbsp;古人之象。《周官》外史掌三皇五帝之书，及四方之志。武王问黄帝、颛顼之道，<br /><br />&nbsp;&nbsp;&nbsp;&nbsp;太公曰：“在《丹书》。”是知握符御历，有国有家者，曷尝不以《诗》、《书》<br /><br />&nbsp;&nbsp;&nbsp;&nbsp;而为教，因礼乐而成功也。昔周德既衰，旧经紊弃。孔子以大圣之才，开素王之<br /><br />&nbsp;&nbsp;&nbsp;&nbsp;业，宪章祖述，制《礼》刊《诗》，正五始而修《春秋》，阐《十翼》而弘《易》<br /><br />&nbsp;&nbsp;&nbsp;&nbsp;道。治国立身，作范垂法。及秦皇驭宇，吞灭诸侯，任用威力，事不师古，始下<br /><br />&nbsp;&nbsp;&nbsp;&nbsp;焚书之令，行偶语之刑。先王坟籍，扫地皆尽。本既先亡，从而颠覆。臣以图谶<br /><br />&nbsp;&nbsp;&nbsp;&nbsp;言之，经典盛衰，信有徵数。此则书之一厄也。汉兴，改秦之弊，敦尚儒术，建<br /><br />&nbsp;&nbsp;&nbsp;&nbsp;藏书之策，置校书之官，屋壁山岩，往往间出。外有太常、太史之藏，内有延阁、<br /><br />&nbsp;&nbsp;&nbsp;&nbsp;秘书之府。至孝成之世，亡逸尚多，遣谒者陈农求遗书于天下，诏刘向父子雠校<br /><br />&nbsp;&nbsp;&nbsp;&nbsp;篇籍。汉之典文，于斯为盛。及王莽之末，长安兵起，宫室图书，并从焚烬。此<br /><br />&nbsp;&nbsp;&nbsp;&nbsp;则书之二厄也。光武嗣兴，尤重经诰，未及下车，先求文雅。于是鸿生巨儒，继<br /><br />&nbsp;&nbsp;&nbsp;&nbsp;踵而集，怀经负帙，不远斯至。肃宗亲临讲肄，和帝数幸书林，其兰台、石室，<br /><br />&nbsp;&nbsp;&nbsp;&nbsp;鸿都、东观，秘牒填委，更倍于前。及孝献移都，吏民扰乱，图书缣帛，皆取为<br /><br />&nbsp;&nbsp;&nbsp;&nbsp;帷囊。所收而西，裁七十余乘。属西京大乱，一时燔荡。此则书之三厄也。魏文<br /><br />&nbsp;&nbsp;&nbsp;&nbsp;代汉，更集经典，皆藏在秘书、内外三阁，遣秘书郎郑默删定旧文。时之论者，<br /><br />&nbsp;&nbsp;&nbsp;&nbsp;美其朱紫有别。晋氏承之，文籍尤广。晋秘书监荀勖定魏《内经》，更著《新簿》。<br /><br />&nbsp;&nbsp;&nbsp;&nbsp;虽古文旧简，犹云有缺，新章后录，鸠集已多，足得恢弘正道，训范当世。属刘、<br /><br />&nbsp;&nbsp;&nbsp;&nbsp;石凭陵，京华覆灭，朝章国典，从而失坠。此则书之四厄也。永嘉之后，寇窃<br /><br />&nbsp;&nbsp;&nbsp;&nbsp;竞兴。因河据洛，跨秦带赵。论其建国立家，虽传名号，宪章礼乐，寂灭无闻。<br /><br />&nbsp;&nbsp;&nbsp;&nbsp;刘裕平姚，收其图籍，五经子史，才四千卷，皆赤轴青纸，文字古拙。c伪之盛，<br /><br />&nbsp;&nbsp;&nbsp;&nbsp;莫过二秦，以此而论，足可明矣。故知衣冠轨物，图画记注，播迁之余，皆归江<br /><br />&nbsp;&nbsp;&nbsp;&nbsp;左。晋、宋之际，学艺为多，齐、梁之间，经史弥盛。宋秘书丞王俭，依刘氏<br /><br />&nbsp;&nbsp;&nbsp;&nbsp;《七略》，撰为《七志》。梁人阮孝绪，亦为《七录》。总其书数，三万余卷。<br /><br />&nbsp;&nbsp;&nbsp;&nbsp;及侯景渡江，破灭梁室，秘省经籍，虽从兵火，其文德殿内书史，宛然犹存。萧<br /><br />&nbsp;&nbsp;&nbsp;&nbsp;绎据有江陵，遣将破平侯景，收文德之书，及公私典籍，重本七万余卷，悉送荆<br /><br />&nbsp;&nbsp;&nbsp;&nbsp;州。故江表图书，因斯尽萃于绎矣。及周师入郢，绎悉焚之于外城，所收十才一<br /><br />&nbsp;&nbsp;&nbsp;&nbsp;二。此则书之五厄也。后魏爰自幽方，迁宅伊、洛，日不暇给，经籍阙如。周氏<br /><br />&nbsp;&nbsp;&nbsp;&nbsp;创基关右，戎车未息。保定之始，书止八千，后加收集，方盈万卷。高氏据有山<br /><br />&nbsp;&nbsp;&nbsp;&nbsp;东，初亦采访，验其本目，残缺犹多。及东夏初平，获其经史，四部重杂，三万<br /><br />&nbsp;&nbsp;&nbsp;&nbsp;余卷。所益旧书，五千而已。今御书单本，合一万五千余卷，部帙之间，仍有残<br /><br />&nbsp;&nbsp;&nbsp;&nbsp;缺。比梁之旧目，止有其半。至于阴阳河洛之篇，医方图谱之说，弥复为少。臣<br /><br />&nbsp;&nbsp;&nbsp;&nbsp;以经书自仲尼已后，迄于当今，年逾千载，数遭五厄，兴集之期，属膺圣世。伏<br /><br />&nbsp;&nbsp;&nbsp;&nbsp;惟陛下受天明命，君临区宇，功无与二，德冠往初。自华夏分离，彝伦攸荆其<br /><br />&nbsp;&nbsp;&nbsp;&nbsp;间虽霸王递起，而世难未夷，欲崇儒业，时或未可。今土宇迈于三王，民黎盛于<br /><br />&nbsp;&nbsp;&nbsp;&nbsp;两汉，有人有时，正在今日。方当大弘文教，纳俗升平，而天下图书，尚有遗逸，<br /><br />&nbsp;&nbsp;&nbsp;&nbsp;非所以仰协圣情，流训无穷者也。臣史籍是司，寝兴怀惧。昔陆贾奏汉祖云“天<br /><br />&nbsp;&nbsp;&nbsp;&nbsp;下不可马上治之”，故知经邦立政，在于典谟矣。为国之本，莫此攸先。今秘藏<br /><br />&nbsp;&nbsp;&nbsp;&nbsp;见书，亦足披览，但一时载籍，须令大备。不可王府所无，私家乃有。然士民殷<br /><br />&nbsp;&nbsp;&nbsp;&nbsp;杂，求访难知，纵有知者，多怀吝惜，必须勒之以天威，引之以微利。若猥发明<br /><br />&nbsp;&nbsp;&nbsp;&nbsp;诏，兼开购赏，则异典必臻，观阁斯积，重道之风，超于前世，不亦善乎！伏愿<br /><br />&nbsp;&nbsp;&nbsp;&nbsp;天鉴，少垂照察。<br /><br />&nbsp;&nbsp;&nbsp;&nbsp;上纳之，于是下诏：献书一卷，赉缣一匹。一二年间，篇籍稍备。进爵奇章<br /><br />&nbsp;&nbsp;&nbsp;&nbsp;郡公，邑千五百户。<br /><br />&nbsp;&nbsp;&nbsp;&nbsp;三年，拜礼部尚书，奉敕修撰《五礼》，勒成百卷，行于当世。弘请依古制<br /><br />&nbsp;&nbsp;&nbsp;&nbsp;修立明堂，上议曰：<br /><br />&nbsp;&nbsp;&nbsp;&nbsp;窃谓明堂者，所以通神灵，感天地，出教化，崇有德。《孝经》曰：“宗祀<br /><br />&nbsp;&nbsp;&nbsp;&nbsp;文王于明堂，以配上帝。”《祭义》云：“祀于明堂，教诸侯孝也。”黄帝曰合<br /><br />&nbsp;&nbsp;&nbsp;&nbsp;宫，尧曰五府，舜曰总章，布政兴治，由来尚矣。《周官・考工记》曰：“夏后<br /><br />&nbsp;&nbsp;&nbsp;&nbsp;氏世室，堂修二七，广四修一。”郑玄注云：“修十四步，其广益以四分修之一，<br /><br />&nbsp;&nbsp;&nbsp;&nbsp;则堂广十七步半也。”“殷人重屋，堂修七寻，四阿重屋。”郑云：“其修七寻，<br /><br />&nbsp;&nbsp;&nbsp;&nbsp;广九寻也。”“周人明堂，度九尺之筵，南北七筵，五室，凡室二筵。”郑云：<br /><br />&nbsp;&nbsp;&nbsp;&nbsp;“此三者，或举宗庙，或举王寝，或举明堂，互言之，明其同制也。”马融、王<br /><br />&nbsp;&nbsp;&nbsp;&nbsp;肃、干宝所注，与郑亦异，今不具出。汉司徒马宫议云：“夏后氏世室，室显于<br /><br />&nbsp;&nbsp;&nbsp;&nbsp;堂，故命以室。殷人重屋，屋显于堂，故命以屋。周人明堂，堂大于夏室，故命<br /><br />&nbsp;&nbsp;&nbsp;&nbsp;以堂。夏后氏益其堂之广百四十四尺，周人明堂，以为两序间大夏后氏七十二尺。”<br /><br />&nbsp;&nbsp;&nbsp;&nbsp;若据郑玄之说，则夏室大于周堂，如依马宫之言，则周堂大于夏室。后王转文，<br /><br />&nbsp;&nbsp;&nbsp;&nbsp;周大为是。但宫之所言，未详其义。此皆去圣久远，礼文残缺，先儒解说，家异<br /><br />&nbsp;&nbsp;&nbsp;&nbsp;人殊。郑注《玉藻》亦云：“宗庙路寝，与明堂同制。”《王制》曰：“寝不逾<br /><br />&nbsp;&nbsp;&nbsp;&nbsp;庙。”明大小是同。今依郑玄注，每室及堂，止有一丈八尺，四壁之外，四尺有<br /><br />&nbsp;&nbsp;&nbsp;&nbsp;余。若以宗庙论之，享之时，周人旅酬六尸，并后稷为七，先公昭穆二尸，先<br /><br />&nbsp;&nbsp;&nbsp;&nbsp;王昭穆二尸，合十一尸，三十六主，及君北面行事于二丈之堂，愚不及此。若以<br /><br />&nbsp;&nbsp;&nbsp;&nbsp;正寝论之，例须朝宴。据《燕礼》：“诸侯宴，则宾及卿大夫脱屦升坐。”是知<br /><br />&nbsp;&nbsp;&nbsp;&nbsp;天子宴，则三公九卿并须升堂。《燕义》又云：“席，小卿次上卿。”言皆侍席。<br /><br />&nbsp;&nbsp;&nbsp;&nbsp;止于二筵之间，岂得行礼？若以明堂论之，总享之时，五帝各于其室。设青帝之<br /><br />&nbsp;&nbsp;&nbsp;&nbsp;位，须于木室之内，少北西面。太昊从食，坐于其西，近南北面。祖宗配享者，<br /><br />&nbsp;&nbsp;&nbsp;&nbsp;又于青帝之南，稍退西面。丈八之室，神位有三，加以簋笾豆，牛羊之俎，四<br /><br />&nbsp;&nbsp;&nbsp;&nbsp;海九州美物咸设，复须席上升歌，出樽反坫，揖让升降，亦以隘矣。据兹而说，<br /><br />&nbsp;&nbsp;&nbsp;&nbsp;近是不然。<br /><br />&nbsp;&nbsp;&nbsp;&nbsp;案刘向《别录》及马宫、蔡邕等所见，当时有《古文明堂礼》、《王居明堂<br /><br />&nbsp;&nbsp;&nbsp;&nbsp;礼》、《明堂图》、《明堂大图》、《明堂阴阳》、《太山通义》、《魏文侯孝<br /><br />&nbsp;&nbsp;&nbsp;&nbsp;经传》等，并说古明堂之事。其书皆亡，莫得而正。今《明堂月令》者，郑玄云：<br /><br />&nbsp;&nbsp;&nbsp;&nbsp;“是吕不韦著，《春秋十二纪》之首章，礼家钞合为记。”蔡邕、王肃云：“周<br /><br />&nbsp;&nbsp;&nbsp;&nbsp;公所作《周书》内有《月令》第五十三，即此也。各有证明，文多不载。束皙以<br /><br />&nbsp;&nbsp;&nbsp;&nbsp;为夏时之书。”刘献云：“不韦鸠集儒者，寻于圣王月令之事而记之。不韦安能<br /><br />&nbsp;&nbsp;&nbsp;&nbsp;独为此记？”今案不得全称《周书》，亦未可即为秦典，其内杂有虞、夏、殷、<br /><br />&nbsp;&nbsp;&nbsp;&nbsp;周之法，皆圣王仁恕之政也。蔡邕具为章句，又论之曰：“明堂者，所以宗祀其<br /><br />&nbsp;&nbsp;&nbsp;&nbsp;祖以配上帝也。夏后氏曰世室，殷人曰重屋，周人曰明堂。东曰青阳，南曰明堂，<br /><br />&nbsp;&nbsp;&nbsp;&nbsp;西曰总章，北曰玄堂，内曰太室。圣人南面而听，向明而治，人君之位莫不正焉。<br /><br />&nbsp;&nbsp;&nbsp;&nbsp;故虽有五名，而主以明堂也。制度之数，各有所依。堂方一百四十四尺，坤之策<br /><br />&nbsp;&nbsp;&nbsp;&nbsp;也，屋圆楣径二百一十六尺，乾之策也。太庙明堂方六丈，通天屋径九丈，阴阳<br /><br />&nbsp;&nbsp;&nbsp;&nbsp;九六之变，且圆盖方覆，九六之道也。八闼以象卦，九室以象州，十二宫以应日<br /><br />&nbsp;&nbsp;&nbsp;&nbsp;辰。三十六户，七十二牖，以四户八牖乘九宫之数也。户皆外设而不闭，示天下<br /><br />&nbsp;&nbsp;&nbsp;&nbsp;以不藏也。通天屋高八十一尺，黄钟九九之实也。二十八柱布四方，四方七宿之<br /><br />&nbsp;&nbsp;&nbsp;&nbsp;象也。堂高三尺，以应三统，四向五色，各象其行。水阔二十四丈，象二十四气，<br /><br />&nbsp;&nbsp;&nbsp;&nbsp;于外以象四海。王者之大礼也。”观其模范天地，则象阴阳，必据古文，义不虚<br /><br />&nbsp;&nbsp;&nbsp;&nbsp;出。今若直取《考工》，不参《月令》，青阳总章之号不得而称，九月享帝之礼<br /><br />&nbsp;&nbsp;&nbsp;&nbsp;不得而用。汉代二京所建，与此说悉同。<br /><br />&nbsp;&nbsp;&nbsp;&nbsp;建安之后，海内大乱，京邑焚烧，宪章泯绝。魏氏三方未平，无闻兴造。晋<br /><br />&nbsp;&nbsp;&nbsp;&nbsp;则侍中裴Q议曰：“尊祖配天，其义明著，而庙宇之制，理据未分。宜可直为一<br /><br />&nbsp;&nbsp;&nbsp;&nbsp;殿，以崇严父之祀，其余杂碎，一皆除之。”宋、齐已还，咸率兹礼。此乃世之<br /><br />&nbsp;&nbsp;&nbsp;&nbsp;通儒，时无思术，前王盛事，于是不行。后魏代都所造，出自李冲，三三相重，<br /><br />&nbsp;&nbsp;&nbsp;&nbsp;合为九室。檐不覆基，房间通街，穿凿处多，迄无可取。及迁宅洛阳，更加营构，<br /><br />&nbsp;&nbsp;&nbsp;&nbsp;五九纷竞，遂至不成，宗配之事，于焉靡托。<br /><br />&nbsp;&nbsp;&nbsp;&nbsp;今皇猷遐阐，化覃海外，方建大礼，垂之无穷。弘等不以庸虚，谬当议限。<br /><br />&nbsp;&nbsp;&nbsp;&nbsp;今检明堂必须五室者何？《尚书帝命验》曰：“帝者承天立五府，赤曰文祖，黄<br /><br />&nbsp;&nbsp;&nbsp;&nbsp;曰神斗，白曰显纪，黑曰玄矩，苍曰灵府。”郑玄注曰：“五府与周之明堂同矣。”<br /><br />&nbsp;&nbsp;&nbsp;&nbsp;且三代相沿，多有损益，至于五室，确然不变。夫室以祭天，天实有五，若立九<br /><br />&nbsp;&nbsp;&nbsp;&nbsp;室，四无所用。布政视朔，自依其辰。郑司农云：“十二月分在青阳等左右之位。”<br /><br />&nbsp;&nbsp;&nbsp;&nbsp;不云居室。郑玄亦言：“每月于其时之堂而听政焉。”《礼图》画个，皆在堂偏，<br /><br />&nbsp;&nbsp;&nbsp;&nbsp;是以须为五室。明堂必须上圆下方者何？《孝经援神契》曰：“明堂者，上圆下<br /><br />&nbsp;&nbsp;&nbsp;&nbsp;方，八窗四达，布政之宫。”《礼记・盛德篇》曰：“明堂四户八牖，上圆下方。”<br /><br />&nbsp;&nbsp;&nbsp;&nbsp;《五经异义》称讲学大夫淳于登亦云：“上圆下方。”郑玄同之。是以须为圆方。<br /><br />&nbsp;&nbsp;&nbsp;&nbsp;明堂必须重屋者何？案《考工记》，夏言“九阶，四旁两夹窗，门堂三之二，室<br /><br />&nbsp;&nbsp;&nbsp;&nbsp;三之一。”殷、周不言者，明一同夏制。殷言“四阿重屋”，周承其后不言屋，<br /><br />&nbsp;&nbsp;&nbsp;&nbsp;制亦尽同可知也。”其“殷人重屋”之下，本无五室之文，郑注云：“五室者，<br /><br />&nbsp;&nbsp;&nbsp;&nbsp;亦据夏以知之。”明周不云重屋，因殷则有，灼然可见。《礼记・明堂位》曰：<br /><br />&nbsp;&nbsp;&nbsp;&nbsp;“太庙天子明堂。”言鲁为周公之故，得用天子礼乐，鲁之太庙与周之明堂同。<br /><br />&nbsp;&nbsp;&nbsp;&nbsp;又曰：“复庙重檐，刮楹达向，天子之庙饰。”郑注：“复庙，重屋也。”据庙<br /><br />&nbsp;&nbsp;&nbsp;&nbsp;既重屋，明堂亦不疑矣。《春秋》文公十三年：“太室屋坏。”《五行志》曰：<br /><br />&nbsp;&nbsp;&nbsp;&nbsp;“前堂曰太庙，中央曰太室，屋其上重者也。”服虔亦云：“太室，太庙太室之<br /><br />&nbsp;&nbsp;&nbsp;&nbsp;上屋也。”《周书・作洛篇》曰：“乃立太庙宗宫路寝明堂，咸有四阿反坫，重<br /><br />&nbsp;&nbsp;&nbsp;&nbsp;亢重廊。”孔晁注曰：“重亢累栋，重廊累屋也。”依《黄图》所载，汉之宗庙<br /><br />&nbsp;&nbsp;&nbsp;&nbsp;皆为重屋。此去古犹近，遗法尚在，是以须为重屋。明堂必须为辟雍者何？《礼<br /><br />&nbsp;&nbsp;&nbsp;&nbsp;记・盛德篇》云：“明堂者，明诸侯尊卑也。外水曰辟雍。”《明堂阴阳录》曰：<br /><br />&nbsp;&nbsp;&nbsp;&nbsp;“明堂之制，周圜行水，左旋以象天，内有太室以象紫宫。”此明堂有水之明文<br /><br />&nbsp;&nbsp;&nbsp;&nbsp;也。然马宫、王肃以为明堂、辟雍、太学同处，蔡邕、卢植亦以为明堂、灵台、<br /><br />&nbsp;&nbsp;&nbsp;&nbsp;辟雍、太学同实异名。邕云：“明堂者，取其宗祀之清貌，则谓之清庙，取其正<br /><br />&nbsp;&nbsp;&nbsp;&nbsp;室，则曰太室，取其堂，则曰明堂，取其四门之学，则曰太学，取其周水圜如璧，<br /><br />&nbsp;&nbsp;&nbsp;&nbsp;则曰璧雍。其实一也。”其言别者，《五经通义》曰：“灵台以望气，明堂以布<br /><br />&nbsp;&nbsp;&nbsp;&nbsp;政，辟雍以养老教学。”三者不同。袁准、郑玄亦以为别。历代所疑，岂能辄定？<br /><br />&nbsp;&nbsp;&nbsp;&nbsp;今据《郊祀志》云：“欲治明堂，未晓其制。济南人公玉带上黄帝时《明堂图》，<br /><br />&nbsp;&nbsp;&nbsp;&nbsp;一殿无壁，盖之以茅，水圜宫垣，天子从之。”以此而言，其来则久。汉中元二<br /><br />&nbsp;&nbsp;&nbsp;&nbsp;年，起明堂、辟雍、灵台于洛阳，并别处。然明堂亦有壁水，李尤《明堂铭》云<br /><br />&nbsp;&nbsp;&nbsp;&nbsp;“流水洋洋”是也。以此须有辟雍。<br /><br />&nbsp;&nbsp;&nbsp;&nbsp;夫帝王作事，必师古昔，今造明堂，须以《礼经》为本。形制依于周法，度<br /><br />&nbsp;&nbsp;&nbsp;&nbsp;数取于《月令》，遗阙之处，参以馀书，庶使该详沿革之理。其五室九阶，上圆<br /><br />&nbsp;&nbsp;&nbsp;&nbsp;下方，四阿重屋，四旁两门，依《考工记》、《孝经》说。堂方一百四十四尺，<br /><br />&nbsp;&nbsp;&nbsp;&nbsp;屋圆楣径二百一十六尺，太室方六丈，通天屋径九丈，八达二十八柱，堂高三尺，<br /><br />&nbsp;&nbsp;&nbsp;&nbsp;四向五色，依《周书・月令》论。殿垣方在内，水周如外，水内径三百步，依<br /><br />&nbsp;&nbsp;&nbsp;&nbsp;《太山盛德记》、《觐礼经》。仰观俯察，皆有则象，足以尽诚上帝，祗配祖宗，<br /><br />&nbsp;&nbsp;&nbsp;&nbsp;弘风布教，作范于后矣。弘等学不稽古，辄申所见，可否之宜，伏听裁择。<br /><br />&nbsp;&nbsp;&nbsp;&nbsp;上以时事草创，未遑制作，竟寝不行。<br /><br />&nbsp;&nbsp;&nbsp;&nbsp;六年，除太常卿。九年，诏改定雅乐，又作乐府歌词，撰定圆丘五帝凯乐，<br /><br />&nbsp;&nbsp;&nbsp;&nbsp;并议乐事。弘上议云：<br /><br />&nbsp;&nbsp;&nbsp;&nbsp;谨案《礼》，五声、六律、十二管还相为宫。《周礼》奏黄钟，歌大吕，奏<br /><br />&nbsp;&nbsp;&nbsp;&nbsp;太簇，歌应钟，皆是旋相为宫之义。蔡邕《明堂月令章句》曰：“孟春月则太簇<br /><br />&nbsp;&nbsp;&nbsp;&nbsp;为宫，姑洗为商，蕤宾为角，南吕为徵，应钟为羽，大吕为变宫，夷则为变徵。<br /><br />&nbsp;&nbsp;&nbsp;&nbsp;他月放此。”故先王之作律吕也，所以辩天地四方阴阳之声。扬子云曰：“声生<br /><br />&nbsp;&nbsp;&nbsp;&nbsp;于律，律生于辰。”故律吕配五行，通八风，历十二辰，行十二月，循环转运，<br /><br />&nbsp;&nbsp;&nbsp;&nbsp;义无停止。譬如立春木王火相，立夏火王土相，季夏余分，土王金相，立秋金王<br /><br />&nbsp;&nbsp;&nbsp;&nbsp;水相，立冬水王木相。还相为宫者，谓当其王月，名之为宫。今若十一月不以黄<br /><br />&nbsp;&nbsp;&nbsp;&nbsp;钟为宫，十三月不以太簇为宫，便是春木不王，夏王不相，岂不阴阳失度，天地<br /><br />&nbsp;&nbsp;&nbsp;&nbsp;不通哉？刘歆《钟律书》云：“春宫秋律，百卉必凋；秋宫春律，万物必荣；夏<br /><br />&nbsp;&nbsp;&nbsp;&nbsp;宫冬律，雨雹必降；冬宫夏律，雷必发声。”以斯而论，诚为不易。且律十二，<br /><br />&nbsp;&nbsp;&nbsp;&nbsp;今直为黄钟一均，唯用七律，以外五律，竟复何施？恐失圣人制作本意。故须依<br /><br />&nbsp;&nbsp;&nbsp;&nbsp;礼作还相为宫之法。<br /><br />&nbsp;&nbsp;&nbsp;&nbsp;上曰：“不须作旋相为宫，且作黄钟一均也。”弘又论六十律不可行：<br /><br />&nbsp;&nbsp;&nbsp;&nbsp;谨案《续汉书・律历志》，元帝遣韦玄成问京房于乐府，房对：“受学故小<br /><br />&nbsp;&nbsp;&nbsp;&nbsp;黄令焦延寿。六十律相生之法，以上生下，皆三生二，以下生上，皆三生四。阳<br /><br />&nbsp;&nbsp;&nbsp;&nbsp;下生阴，阴上生阳，终于中吕，而十二律毕矣。中吕上生执始，执始下生去灭，<br /><br />&nbsp;&nbsp;&nbsp;&nbsp;上下相生，终于南事，六十律毕矣。十二律之变至于六十，犹八卦之变至于六十<br /><br />&nbsp;&nbsp;&nbsp;&nbsp;四也，冬至之声，以黄钟为宫，太簇为商，姑洗为角，林钟为徵，南吕为羽，应<br /><br />&nbsp;&nbsp;&nbsp;&nbsp;钟为变宫，蕤宾为变徵。此声气之元，五音之正也。故各统一日。其馀以次运行，<br /><br />&nbsp;&nbsp;&nbsp;&nbsp;当日者各自为宫，而商徵以类从焉。”房又曰：“竹声不可以度调，故作准以定<br /><br />&nbsp;&nbsp;&nbsp;&nbsp;数。准之状如瑟，长一丈而十三弦，隐间九尺，以应黄钟之律九寸。中央一弦，<br /><br />&nbsp;&nbsp;&nbsp;&nbsp;下画分寸，以为六十律清浊之节。”执始之类，皆房自造。房云受法于焦延寿，<br /><br />&nbsp;&nbsp;&nbsp;&nbsp;未知延寿所承也。至元和年，待诏候钟律殷肜上言：“官无晓六十律以准调音者。<br /><br />&nbsp;&nbsp;&nbsp;&nbsp;故待诏严崇具以准法教其子宣，愿召宣补学官，主调乐器。”大史丞弘试宣十二<br /><br />&nbsp;&nbsp;&nbsp;&nbsp;律，其二中，其四不中，其六不知何律，宣遂罢。自此律家莫能为准施弦。熹平<br /><br />&nbsp;&nbsp;&nbsp;&nbsp;年，东观召典律者太子舍人张光问准意。光等不知，归阅旧藏，乃得其器，形制<br /><br />&nbsp;&nbsp;&nbsp;&nbsp;如房书，犹不能定其弦缓急，故史官能辨清浊者遂绝。其可以相传者，唯大榷常<br /><br />&nbsp;&nbsp;&nbsp;&nbsp;数及候气而已。据此而论，京房之法，汉世已不能行。沈约《宋志》曰：“详案<br /><br />&nbsp;&nbsp;&nbsp;&nbsp;古典及今音家，六十律无施于乐。”《礼》云“十二管还相为宫”，不言六十。<br /><br />&nbsp;&nbsp;&nbsp;&nbsp;《封禅书》云：“大帝使素女鼓五十弦瑟而悲，破为二十五弦。”假令六十律为<br /><br />&nbsp;&nbsp;&nbsp;&nbsp;乐，得成亦所不用。取“大乐必易，大礼必简”之意也。<br /><br />&nbsp;&nbsp;&nbsp;&nbsp;又议曰：<br /><br />&nbsp;&nbsp;&nbsp;&nbsp;案《周官》云：“大司乐掌成均之法。”郑众注云：“均，调也。乐师主调<br /><br />&nbsp;&nbsp;&nbsp;&nbsp;其音。”《三礼义宗》称：“《周官》奏黄钟者，用黄钟为调，歌大吕者，用大<br /><br />&nbsp;&nbsp;&nbsp;&nbsp;吕为调。奏者谓堂下四悬，歌者谓堂上所歌。但一祭之间，皆用二调。”是知据<br /><br />&nbsp;&nbsp;&nbsp;&nbsp;宫称调，其义一也。明六律六吕迭相为宫，各自为调。今见行之乐，用黄钟之宫，<br /><br />&nbsp;&nbsp;&nbsp;&nbsp;乃以林钟为调，与古典有违。晋内书监荀勖依典记，以五声十二律还相为宫之法，<br /><br />&nbsp;&nbsp;&nbsp;&nbsp;制十二笛。黄钟之笛，正声应黄钟，下徵应林钟，以姑洗为清角。大吕之笛，正<br /><br />&nbsp;&nbsp;&nbsp;&nbsp;声应大吕，下徵应夷则。以外诸均，例皆如是。然今所用林钟，是勖下徵之调。<br /><br />&nbsp;&nbsp;&nbsp;&nbsp;不取其正，先用其下，于理未通，故须改之。<br /><br />&nbsp;&nbsp;&nbsp;&nbsp;上甚善其义，诏弘与姚察、许善心、何妥、虞世基等正定新乐，事在《音律<br /><br />&nbsp;&nbsp;&nbsp;&nbsp;志》。是后议置明堂，诏弘条上故事，议其得失，事在《礼志》。上甚敬重之。<br /><br />&nbsp;&nbsp;&nbsp;&nbsp;时杨素恃才矜贵，轻侮朝臣，唯见弘未当不改容自肃。素将击突厥，诣太常<br /><br />&nbsp;&nbsp;&nbsp;&nbsp;与弘言别。弘送素至中门而止，素谓弘曰：“大将出征，故来叙别，何相送之近<br /><br />&nbsp;&nbsp;&nbsp;&nbsp;也？”弘遂揖而退。素笑曰：“奇章公可谓其智可及，其愚不可及也。”亦不以<br /><br />&nbsp;&nbsp;&nbsp;&nbsp;屑怀。<br /><br />&nbsp;&nbsp;&nbsp;&nbsp;寻授大将军，拜吏部尚书。时高祖又令弘与杨素、苏威、薛道衡、许善心、<br /><br />&nbsp;&nbsp;&nbsp;&nbsp;虞世基、崔子发等并召诸儒，论新礼降杀轻重。弘所立议，众咸推服之。仁寿二<br /><br />&nbsp;&nbsp;&nbsp;&nbsp;年，献皇后崩，三公已下不能定其仪注。杨素谓弘曰：“公旧学，时贤所仰，今<br /><br />&nbsp;&nbsp;&nbsp;&nbsp;日之事，决在于公。”弘了不辞让，斯须之间，仪注悉备，皆有故实。素叹曰：<br /><br />&nbsp;&nbsp;&nbsp;&nbsp;“衣冠礼乐，尽在此矣，非吾所及也！”弘以三年之丧，祥V具有降杀，期服<br /><br />&nbsp;&nbsp;&nbsp;&nbsp;十一月而练者，无所象法，以闻于高祖，高祖纳焉。下诏除期练之礼，自弘始也。<br /><br />&nbsp;&nbsp;&nbsp;&nbsp;弘在吏部，其选举先德行而后文才，务在审慎。虽致停缓，所有进用，并多称职。<br /><br />&nbsp;&nbsp;&nbsp;&nbsp;吏部侍郎高孝基，鉴赏机晤，清慎绝伦，然爽俊有余，迹似轻薄，时宰多以此疑<br /><br />&nbsp;&nbsp;&nbsp;&nbsp;之。唯弘深识其真，推心委任。隋之选举，于斯为最。时论弥服弘识度之远。<br /><br />&nbsp;&nbsp;&nbsp;&nbsp;炀帝之在东宫也，数有诗书遗弘，弘亦有答。及嗣位之后，尝赐弘诗曰：<br /><br />&nbsp;&nbsp;&nbsp;&nbsp;“晋家山吏部，魏世卢尚书，莫言先哲异，奇才并佐余。学行敦时俗，道素乃冲<br /><br />&nbsp;&nbsp;&nbsp;&nbsp;虚，纳言云阁上，礼仪皇运初。彝伦欣有叙，垂拱事端居。”其同被赐诗者，至<br /><br />&nbsp;&nbsp;&nbsp;&nbsp;于文词赞扬，无如弘美。大业二年，进位上大将军。三年，改为右光禄大夫。从<br /><br />&nbsp;&nbsp;&nbsp;&nbsp;拜恒岳，坛场币，牲牢，并弘所定。还下太行，炀帝尝引入内帐，对皇<br /><br />&nbsp;&nbsp;&nbsp;&nbsp;后赐以同席饮食。其礼遇亲重如此。弘谓其诸子曰：“吾受非常之遇，荷恩深重。<br /><br />&nbsp;&nbsp;&nbsp;&nbsp;汝等子孙，宜以诚敬自立，以答恩遇之隆也。”六年，从幸江都。其年十一月，<br /><br />&nbsp;&nbsp;&nbsp;&nbsp;卒于江都郡，时年六十六。帝伤惜之，赠甚厚。归葬安定，赠开府仪同三司、光<br /><br />&nbsp;&nbsp;&nbsp;&nbsp;禄大夫、文安侯，谥曰宪。<br /><br />&nbsp;&nbsp;&nbsp;&nbsp;弘荣宠当世，而车服卑俭，事上尽礼，待下以仁，讷于言而敏于行。上尝令<br /><br />&nbsp;&nbsp;&nbsp;&nbsp;其宣敕，弘至阶下，不能言，退还拜谢，云：“并忘之。”上曰：“传语小辩，<br /><br />&nbsp;&nbsp;&nbsp;&nbsp;故非宰臣任也。”愈称其质直。大业之世，委遇弥隆。性宽厚，笃志于学，虽职<br /><br />&nbsp;&nbsp;&nbsp;&nbsp;务繁杂，书不释手。隋室旧臣，始终信任，悔吝不及，唯弘一人而已。有弟曰弼，<br /><br />&nbsp;&nbsp;&nbsp;&nbsp;好酒而酗，尝因醉，射杀弘驾车牛。弘来还宅，其妻迎谓之曰：“叔射杀牛矣。”<br /><br />&nbsp;&nbsp;&nbsp;&nbsp;弘闻之，无所怪问，直答云：“作脯。”坐定，其妻又曰：“叔忽射杀牛，大是<br /><br />&nbsp;&nbsp;&nbsp;&nbsp;异事！”弘曰：“已知之矣。”颜色自若，读书不辍。其宽和如此。有文集十三<br /><br />&nbsp;&nbsp;&nbsp;&nbsp;卷行于世。<br /><br />&nbsp;&nbsp;&nbsp;&nbsp;长子方大，亦有学业，官至内史舍人。次子方裕，性凶险无人心，从幸江都，<br /><br />&nbsp;&nbsp;&nbsp;&nbsp;与裴虔通等同谋弑逆，事见《司马德勘传》。<br /><br />&nbsp;&nbsp;&nbsp;&nbsp;史臣曰：牛弘笃好坟籍，学优而仕，有淡雅之风，怀旷远之度，采百王之损<br /><br />&nbsp;&nbsp;&nbsp;&nbsp;益，成一代之典章，汉之叔孙，不能尚也。绸缪省闼，三十余年，夷险不渝，始<br /><br />&nbsp;&nbsp;&nbsp;&nbsp;终无际。虽开物成务，非其所长，然澄之不清，混之不浊，可谓大雅君子矣。子<br /><br />&nbsp;&nbsp;&nbsp;&nbsp;实不才，崇基不构，干纪犯义，以坠家风，惜哉！</div>
            <div class="link">
                <a id="err-report" href="javascript:void(0)" onClick="report('隋书出错啦!');">
                    错误举报</a><a id="add-bookcase" href="javascript:void(0)" onClick="addbookcase(13945,885769);">加入书签</a><a
                        href="885751.html">上一页</a>&larr;<a href="index.html">返回列表</a>&rarr;<a
                            href="885790.html">下一页</a><a id="book-vote" href="javascript:void(0)" onClick="vote(13945);">投推荐票</a><a
                                id="err-report" href="javascript:void(0)" onClick="report('隋书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "885751.html"; var next_page = "885790.html"; var index_page = "index.html"; var sortid = "9"; var article_id = "13945"; var chapter_id = "885769"; var articlename = "隋书"; var chaptername = " 卷四十九 列传第十四"; var author = "魏征"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>