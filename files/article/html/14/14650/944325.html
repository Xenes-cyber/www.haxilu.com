<!DOCTYPE html>
<html>
<head>
<meta charset="gbk" />
<title>新五代史- 卷二十六 唐臣传第十四-在线阅读-哈西文学网</title>
<meta name="keywords" content="欧阳修，新五代史， 卷二十六 唐臣传第十四全文， 卷二十六 唐臣传第十四在线阅读 哈西文学网" />
<meta name="description" content="哈西文学网提供欧阳修的新五代史  卷二十六 唐臣传第十四全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/14650/944325.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/14650/944325.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 新五代史</div>
		<div class="fr"><a id="add-bookcase" href="javascript:void(0)" onClick="addbookcase(14650,0);">加入书架</a>|<a id="book-vote" href="javascript:void(0)" onClick="vote(14650);">投推荐票</a>|<a id="err-report" href="javascript:void(0)" onClick="report('新五代史出错啦!');">错误举报</a>|<a href="https://www.haxi88.com/files/article/info/14/14650.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷二十六 唐臣传第十四</h1>
            <div class="link xb">
                <a href="944324.html">上一页</a>&larr;<a href="index.html">返回列表</a>&rarr;<a
                    href="944326.html">下一页</a></div>			
            <div id="BookText">&nbsp;&nbsp;&nbsp;&nbsp;○符习<br /><br />&nbsp;&nbsp;&nbsp;&nbsp;符习，赵州昭庆人也。少事赵王王F为军校，自晋救赵，破梁军柏乡，赵常<br /><br />&nbsp;&nbsp;&nbsp;&nbsp;遣习将兵从晋。晋军德胜，张文礼弑赵王王F，上书庄宗，求习归赵。庄宗遣之，<br /><br />&nbsp;&nbsp;&nbsp;&nbsp;习号泣曰：“臣世家赵，受赵王恩，王尝以一剑与臣使自效，今闻王死，欲以剑<br /><br />&nbsp;&nbsp;&nbsp;&nbsp;自裁，念卒无益，请击赵破贼，报王冤。”庄宗壮之，乃遣阎宝、史建瑭等助习<br /><br />&nbsp;&nbsp;&nbsp;&nbsp;讨文礼，以习为镇州兵马留后。习攻文礼不克，庄宗用佗将破之。拜习成德军节<br /><br />&nbsp;&nbsp;&nbsp;&nbsp;度使，习辞不敢受，乃以相、卫二州为义宁军，以习为节度使，习辞曰：“魏博<br /><br />&nbsp;&nbsp;&nbsp;&nbsp;六州，霸王之府也，不宜分割以示弱，愿授臣河南一镇，得自攻取之。”乃拜习<br /><br />&nbsp;&nbsp;&nbsp;&nbsp;天平军节度使、东南面招讨使，习亦未尝攻取。后徙镇安国，又徙平卢。<br /><br />&nbsp;&nbsp;&nbsp;&nbsp;赵在礼作乱，遣习以镇兵讨贼。习未至魏，而明宗兵变，习不敢进。明宗遣<br /><br />&nbsp;&nbsp;&nbsp;&nbsp;人招之，习见明宗于胙县，而以明宗举兵不顺，去就之意未决，霍彦威绐习曰：<br /><br />&nbsp;&nbsp;&nbsp;&nbsp;“主上所杀者十人，公居其四，复何犹豫乎？”习意乃决。平卢监军杨希望闻习<br /><br />&nbsp;&nbsp;&nbsp;&nbsp;为明宗所召，乃以兵围习家属，将杀之。指挥使王公俨素为希望所信，绐希望曰：<br /><br />&nbsp;&nbsp;&nbsp;&nbsp;“内侍尽忠朝廷，诛反者家族，孰敢不效命！宜分兵守城，以虞外变，习家不足<br /><br />&nbsp;&nbsp;&nbsp;&nbsp;虑也。”希望信之，乃悉分其兵守城，公俨因擒希望斩之，习家属由是获免。而<br /><br />&nbsp;&nbsp;&nbsp;&nbsp;公俨宣言青人不便习之严急，不欲习复来，因自求为节度使。明宗乃以房知温代<br /><br />&nbsp;&nbsp;&nbsp;&nbsp;习镇平卢，拜公俨登州刺史。公俨不时承命，知温擒而杀之。习复镇天平，徙镇<br /><br />&nbsp;&nbsp;&nbsp;&nbsp;宣武。<br /><br />&nbsp;&nbsp;&nbsp;&nbsp;习素为安重诲所不悦，希其旨者上言习厚敛汴人，乃以太子太师致仕，归昭<br /><br />&nbsp;&nbsp;&nbsp;&nbsp;庆故里，明宗以其子令谦为赵州刺史以奉养之。习以无罪，怏怏失职，纵猎剧饮<br /><br />&nbsp;&nbsp;&nbsp;&nbsp;以自娱。居岁余，中风卒，赠太师。<br /><br />&nbsp;&nbsp;&nbsp;&nbsp;习二子：令谦、蒙。令谦有勇力，善骑射，以父任为将，官至赵州刺史，有<br /><br />&nbsp;&nbsp;&nbsp;&nbsp;善政，卒于州，州人号泣送葬者数千人，当时号为良刺史。蒙少好学，性刚鲠，<br /><br />&nbsp;&nbsp;&nbsp;&nbsp;为成德军节度副使。后事晋，官至礼部侍郎。<br /><br />&nbsp;&nbsp;&nbsp;&nbsp;○乌震<br /><br />&nbsp;&nbsp;&nbsp;&nbsp;乌震，冀州信都人也。少事赵王王F为军卒，稍以功迁裨校，隶符习军。习<br /><br />&nbsp;&nbsp;&nbsp;&nbsp;从庄宗于河上，而F为张文礼所弑，震从习讨文礼，而家在赵，文礼执震母妻及<br /><br />&nbsp;&nbsp;&nbsp;&nbsp;子十余人以招震，震不顾。文礼乃皆断其手鼻，割而不诛，纵至习军，军中皆不<br /><br />&nbsp;&nbsp;&nbsp;&nbsp;忍正视。震一恸而止，愤激自励，身先士卒。晋军攻破镇州，震以功拜刺史，历<br /><br />&nbsp;&nbsp;&nbsp;&nbsp;深、赵二州。震为人纯质，少好学，通《左氏春秋》，喜作诗，善书。及为刺史，<br /><br />&nbsp;&nbsp;&nbsp;&nbsp;以廉平为政有声，迁冀州刺史，兼北面水陆转运使。明宗闻其名，擢拜河北道副<br /><br />&nbsp;&nbsp;&nbsp;&nbsp;招讨使，领宁国军节度使，代房知温戍于卢台军。始至而戍兵龙y等作乱，见<br /><br />&nbsp;&nbsp;&nbsp;&nbsp;杀，赠太师。<br /><br />&nbsp;&nbsp;&nbsp;&nbsp;呜呼！忠孝以义则两得，吾既已言之矣，若乌震者，可谓忠乎？甚矣，震之<br /><br />&nbsp;&nbsp;&nbsp;&nbsp;不思也。夫食人之禄而任人之事，事有任，专其责，而其国之利害，由己之为不<br /><br />&nbsp;&nbsp;&nbsp;&nbsp;为，为之虽利于国，而有害于其亲者，犹将辞其禄而去之。矧其事众人所皆可为，<br /><br />&nbsp;&nbsp;&nbsp;&nbsp;而任不专己，又其为与不为，国之利害不系焉者，如是而不顾其亲，虽不以为利，<br /><br />&nbsp;&nbsp;&nbsp;&nbsp;犹曰不孝，况因而利之乎！夫能事其亲以孝，然后能事其君以忠，若乌震者，可<br /><br />&nbsp;&nbsp;&nbsp;&nbsp;谓大不孝矣，尚何有于忠哉！<br /><br />&nbsp;&nbsp;&nbsp;&nbsp;○孔谦<br /><br />&nbsp;&nbsp;&nbsp;&nbsp;孔谦，魏州人也，为魏州孔目官。魏博入于晋，庄宗以为度支使。谦为人勤<br /><br />&nbsp;&nbsp;&nbsp;&nbsp;敏，而倾巧善事人，庄宗及其左右皆悦之。自少为吏，工书算，颇知金谷聚敛之<br /><br />&nbsp;&nbsp;&nbsp;&nbsp;事。晋与梁相拒河上十余年，大小百余战，谦调发供馈，未尝阙乏，所以成庄宗<br /><br />&nbsp;&nbsp;&nbsp;&nbsp;之业者，谦之力为多，然民亦不胜其苦也。<br /><br />&nbsp;&nbsp;&nbsp;&nbsp;庄宗初建大号，谦自谓当为租庸使，而郭崇韬用魏博观察使判官张宪为使，<br /><br />&nbsp;&nbsp;&nbsp;&nbsp;以谦为副。谦已怏怏。既而庄宗灭梁，谦从入汴，谓崇韬曰：“邺，北都也，宜<br /><br />&nbsp;&nbsp;&nbsp;&nbsp;得重人镇之，非张宪不可。”崇韬以为然，因以宪留守北都，而以宰相豆卢革判<br /><br />&nbsp;&nbsp;&nbsp;&nbsp;租庸。谦益失望，乃阴求革过失，而革尝以手书假租庸钱十万，谦因以书示崇韬，<br /><br />&nbsp;&nbsp;&nbsp;&nbsp;而微泄其事，使革闻之。革惧，遂求解职以让崇韬，崇韬亦不肯当。庄宗问：<br /><br />&nbsp;&nbsp;&nbsp;&nbsp;“谁可者？”崇韬曰：“孔谦虽长于金谷，而物议未可居大任，不若复用张宪。”<br /><br />&nbsp;&nbsp;&nbsp;&nbsp;乃趣召宪。宪为人明辩，人颇忌之，谦因乘间谓革曰：“租庸钱谷，悉在目前，<br /><br />&nbsp;&nbsp;&nbsp;&nbsp;委一小吏可办。邺都天下之重，不可轻以任人。”革以语崇韬，崇韬罢宪不召，<br /><br />&nbsp;&nbsp;&nbsp;&nbsp;以兴唐尹王正言为租庸使。谦益愤愤，因求解职。庄宗怒其避事，欲之法，赖<br /><br />&nbsp;&nbsp;&nbsp;&nbsp;伶官景进救解之，乃止。已而正言病风，不任事，景进数以为言，乃罢正言，以<br /><br />&nbsp;&nbsp;&nbsp;&nbsp;谦为租庸使，赐“丰财赡国功臣”。<br /><br />&nbsp;&nbsp;&nbsp;&nbsp;谦无佗能，直以聚敛为事。庄宗初即位，推恩天下，除百姓田租，放诸场务<br /><br />&nbsp;&nbsp;&nbsp;&nbsp;课利欠负者，谦悉违诏督理。故事：观察使所治属州事，皆不得夺达，上所赋调，<br /><br />&nbsp;&nbsp;&nbsp;&nbsp;亦下观察使行之。而谦直以租庸帖调发诸州，不关观察，观察使交章论理，以谓：<br /><br />&nbsp;&nbsp;&nbsp;&nbsp;“制敕不下支郡，刺史不专奏事，唐制也。租庸直帖，沿伪梁之弊，不可为法。<br /><br />&nbsp;&nbsp;&nbsp;&nbsp;今唐运中兴，愿还旧制。”诏从其请，而谦不奉诏，卒行直帖。又请减百官俸钱，<br /><br />&nbsp;&nbsp;&nbsp;&nbsp;省罢节度观察判官、推官等员数。以至鄣塞天下山谷径路，禁止行人，以收商旅<br /><br />&nbsp;&nbsp;&nbsp;&nbsp;征算；遣大程官放猪羊柴炭，占庇人户；更制括田竿尺；尽率州使公廨钱。由是<br /><br />&nbsp;&nbsp;&nbsp;&nbsp;天下皆怨苦之。明宗立，下诏暴谦罪，斩于洛市，籍没其家。遂罢租庸使额，分<br /><br />&nbsp;&nbsp;&nbsp;&nbsp;盐铁、度支、户部为三司。<br /><br />&nbsp;&nbsp;&nbsp;&nbsp;○张延朗<br /><br />&nbsp;&nbsp;&nbsp;&nbsp;张延朗，汴州开封人也。事梁，以租庸吏为郓州粮料使。明宗克郓州，得延<br /><br />&nbsp;&nbsp;&nbsp;&nbsp;朗，复以为粮料使，后徙镇宣武、成德，以为元从孔目官。明宗即位，为庄宅使、<br /><br />&nbsp;&nbsp;&nbsp;&nbsp;宣徽北院使、忠武军节度使。长兴元年，拜三司使。唐制：户部度支以本司郎中、<br /><br />&nbsp;&nbsp;&nbsp;&nbsp;侍郎判其事，而有盐铁转运使。其后用兵，以国计为重，遂以宰相领其职。乾符<br /><br />&nbsp;&nbsp;&nbsp;&nbsp;已后，天下丧乱，国用愈空，始置租庸使，用兵无常，随时调敛，兵罢则止。梁<br /><br />&nbsp;&nbsp;&nbsp;&nbsp;兴，始置租庸使，领天下钱谷，废盐铁、户部、度支之官。庄宗灭梁，因而不改。<br /><br />&nbsp;&nbsp;&nbsp;&nbsp;明宗入立，诛租庸使孔谦而废其使职，以大臣一人判户部、度支、盐铁，号曰判<br /><br />&nbsp;&nbsp;&nbsp;&nbsp;三司。延朗因请置三司使，事下中书。中书用唐故事，拜延朗特进、工部尚书，<br /><br />&nbsp;&nbsp;&nbsp;&nbsp;充诸道盐铁转运等使，兼判户部度支事。诏以延朗充三司使，班在宣徽使下。三<br /><br />&nbsp;&nbsp;&nbsp;&nbsp;司置使自此始。<br /><br />&nbsp;&nbsp;&nbsp;&nbsp;延朗号为有心计，以三司为己任，而天下钱谷亦无所建明。明宗常出游幸，<br /><br />&nbsp;&nbsp;&nbsp;&nbsp;召延朗共食，延朗不至，附使者报曰：“三司事忙，无暇。”闻者笑之。历泰宁、<br /><br />&nbsp;&nbsp;&nbsp;&nbsp;雄武军节度使。废帝以为吏部尚书兼中书门下平章事，判三司。<br /><br />&nbsp;&nbsp;&nbsp;&nbsp;晋高祖有异志，三司财货在太原者，延朗悉调取之，高祖深以为恨。晋兵起，<br /><br />&nbsp;&nbsp;&nbsp;&nbsp;废帝欲亲征，而心畏高祖，迟疑不决，延朗与刘延朗等劝帝必行。延朗籍诸道民<br /><br />&nbsp;&nbsp;&nbsp;&nbsp;为丁及括其马，丁马未至，晋兵入京师，高祖得延朗，杀之。<br /><br />&nbsp;&nbsp;&nbsp;&nbsp;○李严<br /><br />&nbsp;&nbsp;&nbsp;&nbsp;李严，幽州人也，初名让坤。事刘守光为刺史，后事庄宗为客省使。严为人<br /><br />&nbsp;&nbsp;&nbsp;&nbsp;明敏多艺能，习骑射，颇知书而辩。同光三年，使于蜀，为王衍陈唐兴复功德之<br /><br />&nbsp;&nbsp;&nbsp;&nbsp;盛，音辞清亮，蜀人听之皆竦动。衍枢密使宋光嗣召严置酒，从容问中国事。严<br /><br />&nbsp;&nbsp;&nbsp;&nbsp;对曰：“前年天子建大号于邺宫，自郓趋汴，定天下不旬日，而梁之降兵犹三十<br /><br />&nbsp;&nbsp;&nbsp;&nbsp;万，东渐于海，西极甘凉，北慑幽陵，南逾闽岭，四方万里，莫不臣妾。而淮南<br /><br />&nbsp;&nbsp;&nbsp;&nbsp;杨氏承累世之强，凤翔李公恃先朝之旧，皆遣子入侍，稽首称藩。至荆、湖、吴<br /><br />&nbsp;&nbsp;&nbsp;&nbsp;越，修贡赋，效珍奇，愿自比于列郡者，至无虚月。天子方怀之以德，而震之以<br /><br />&nbsp;&nbsp;&nbsp;&nbsp;威，天下之势，不得不一也。”光嗣曰：“荆、湖、吴越非吾所知，若凤翔则蜀<br /><br />&nbsp;&nbsp;&nbsp;&nbsp;之姻亲也，其人反覆，其可信乎？又闻契丹日益强盛，大国其可无虑乎？”严曰：<br /><br />&nbsp;&nbsp;&nbsp;&nbsp;“契丹之强，孰与伪梁？”光嗣曰：“比梁差劣尔！”严曰：“唐灭梁如拉朽，<br /><br />&nbsp;&nbsp;&nbsp;&nbsp;况其不及乎！唐兵布天下，发一镇之众，可以灭虏使无类。然而天生四夷，不在<br /><br />&nbsp;&nbsp;&nbsp;&nbsp;九州之内，自前古王者，皆存而不论，盖不欲穷兵黩武也。”蜀人闻严应对，愈<br /><br />&nbsp;&nbsp;&nbsp;&nbsp;益奇之。<br /><br />&nbsp;&nbsp;&nbsp;&nbsp;是时，蜀之君臣皆庸暗，而恃险自安，穷极奢c。严自蜀还，具言可取之状。<br /><br />&nbsp;&nbsp;&nbsp;&nbsp;初，庄宗遣严以名马入蜀，市珍奇以充后宫，而蜀法严禁以奇货出剑门，其非奇<br /><br />&nbsp;&nbsp;&nbsp;&nbsp;物而出者，名曰“入草物”，由是严无所得而还，惟得金二百两、地衣、毛布之<br /><br />&nbsp;&nbsp;&nbsp;&nbsp;类。庄宗闻之，大怒曰：“物归中国，谓之‘入草’，王衍其能免为‘入草人’<br /><br />&nbsp;&nbsp;&nbsp;&nbsp;乎？”于是决议伐蜀。<br /><br />&nbsp;&nbsp;&nbsp;&nbsp;冬，魏王继岌西伐，以严为三川招讨使，与康延孝以兵五千先行，所过州县<br /><br />&nbsp;&nbsp;&nbsp;&nbsp;皆迎降。延孝至汉州，王衍告曰：“得李严来即降。”众皆以伐蜀之谋自严始，<br /><br />&nbsp;&nbsp;&nbsp;&nbsp;而衍怨严深，不宜往。严闻之喜，即驰骑入益州。衍见严，以妻母为托，即日以<br /><br />&nbsp;&nbsp;&nbsp;&nbsp;蜀降。严还，明宗以为泗州防御使，客省使如故。<br /><br />&nbsp;&nbsp;&nbsp;&nbsp;其后孟知祥屈强于蜀，安重诲稍裁抑之，思有以制知祥者，严乃求为西川兵<br /><br />&nbsp;&nbsp;&nbsp;&nbsp;马都监。将行，其母曰：“汝前启破蜀之谋，今行，其以死报蜀人矣！”严不听。<br /><br />&nbsp;&nbsp;&nbsp;&nbsp;初，严与知祥同事庄宗，时知祥为中门使，严尝有过，庄宗怒甚，命斩之，知祥<br /><br />&nbsp;&nbsp;&nbsp;&nbsp;戒行刑者少缓，入白庄宗曰：“严小过，不宜以喜怒杀人，恐失士大夫心。”庄<br /><br />&nbsp;&nbsp;&nbsp;&nbsp;宗怒稍解，命知祥监笞严二十而释之。知祥虽与严有旧恩，而恶其来。蜀人闻严<br /><br />&nbsp;&nbsp;&nbsp;&nbsp;来，亦皆恶之。严至，知祥置酒从容问严曰：“朝廷以公来邪？公意自欲来邪？”<br /><br />&nbsp;&nbsp;&nbsp;&nbsp;严曰：“君命也。”知祥发怒曰：“天下藩镇皆无监军，安得尔独来此？此乃孺<br /><br />&nbsp;&nbsp;&nbsp;&nbsp;子荧惑朝廷尔！”即擒斩之，明宗不能诘也，知祥由此遂反。<br /><br />&nbsp;&nbsp;&nbsp;&nbsp;○李仁矩<br /><br />&nbsp;&nbsp;&nbsp;&nbsp;李仁矩，不知其世家。少事明宗为客将，明宗即位，以为客省使、左卫大将<br /><br />&nbsp;&nbsp;&nbsp;&nbsp;军。明宗祀天南郊，东、西川当进助礼钱，使仁矩趣之。仁矩恃恩骄恣，见藩臣<br /><br />&nbsp;&nbsp;&nbsp;&nbsp;不以礼。东川节度使董璋置酒召仁矩，仁矩辞醉不往，于传舍与倡妓饮。璋怒，<br /><br />&nbsp;&nbsp;&nbsp;&nbsp;率衙兵露刃之传舍，仁矩惶恐，不袜而靴走庭中，璋责之曰：“尔以西川能斩李<br /><br />&nbsp;&nbsp;&nbsp;&nbsp;严，谓我独不能斩尔邪！”顾左右牵出斩之。仁矩涕泣拜伏谢罪，乃止。明日，<br /><br />&nbsp;&nbsp;&nbsp;&nbsp;璋置酒召仁矩，见其妻子，以厚谢之。仁矩还，言璋必反。仁矩素为安重诲所亲<br /><br />&nbsp;&nbsp;&nbsp;&nbsp;信，自璋有异志，重诲思有以制之，乃分东川之阆州为保宁军，以仁矩为节度使，<br /><br />&nbsp;&nbsp;&nbsp;&nbsp;遣姚洪将兵戍之。璋以书至京师告其子光业曰：“朝廷割我支郡，分建节髦，又<br /><br />&nbsp;&nbsp;&nbsp;&nbsp;以兵戍之，是将杀我也。若唐复遣一骑入斜谷，吾反必矣！与汝自此而决。”光<br /><br />&nbsp;&nbsp;&nbsp;&nbsp;业私以书示枢密承旨李虔徽，使白重诲，重诲不省。仁矩至镇，伺璋动静必以闻，<br /><br />&nbsp;&nbsp;&nbsp;&nbsp;璋益疑惧，遂决反。重诲又遣荀咸V将兵益戍阆州，光业亟言以为不可，重诲不<br /><br />&nbsp;&nbsp;&nbsp;&nbsp;听。咸V未至，璋已反，攻阆州，仁矩召将校问策，皆曰：“璋有二心久矣，常<br /><br />&nbsp;&nbsp;&nbsp;&nbsp;以利啖吾兵，兵未可用，而贼锋方锐，宜坚壁以挫之。守旬日，大军必至，贼当<br /><br />&nbsp;&nbsp;&nbsp;&nbsp;自退。”仁矩曰：“蜀懦，安能当我精锐之师！”即驱之出战，兵未交而溃，仁<br /><br />&nbsp;&nbsp;&nbsp;&nbsp;矩被擒，并其家属皆见杀。<br /><br />&nbsp;&nbsp;&nbsp;&nbsp;○毛璋<br /><br />&nbsp;&nbsp;&nbsp;&nbsp;毛璋，沧州人也。梁末，戴思远为横海军节度使，璋事思远为军校。晋已下<br /><br />&nbsp;&nbsp;&nbsp;&nbsp;魏博，思远弃沧州出奔，璋以沧州降晋，以功为贝州刺史。璋为人有胆勇，自晋<br /><br />&nbsp;&nbsp;&nbsp;&nbsp;与梁相拒河上，璋累战有功。庄宗灭梁，拜璋华州节度使。在镇多不法，议者疑<br /><br />&nbsp;&nbsp;&nbsp;&nbsp;其有异志，乃徙璋镇昭义。璋初欲拒命，其判官边蔚切谏谕之，乃听命。璋累历<br /><br />&nbsp;&nbsp;&nbsp;&nbsp;藩镇，又在华州得魏王继岌伐蜀余赀，既富而骄，益为淫侈。尝服赭袍饮酒，使<br /><br />&nbsp;&nbsp;&nbsp;&nbsp;其所得蜀奴为王衍宫中之戏于前。明宗闻而恶之，召为金吾上将军。东川董璋上<br /><br />&nbsp;&nbsp;&nbsp;&nbsp;书言璋遣子廷S持书往西川，疑其有奸。明宗乃遣人追还廷S，并璋下御史狱。<br /><br />&nbsp;&nbsp;&nbsp;&nbsp;廷S款称实璋假子，有叔父在蜀，欲往省之，而无私书。璋无罪名，有司议：<br /><br />&nbsp;&nbsp;&nbsp;&nbsp;“璋前任藩镇，阴畜异图，及处班行，不慎行止。”乃停璋见任官，勒还私第。<br /><br />&nbsp;&nbsp;&nbsp;&nbsp;初，廷S之蜀，与其客赵延祚俱，及召下狱，延祚多捃璋阴事欲言之，璋许<br /><br />&nbsp;&nbsp;&nbsp;&nbsp;延祚重赂以灭口。既出而责赂于璋，不与，延祚乃诣台自言，并璋复下狱，鞫之<br /><br />&nbsp;&nbsp;&nbsp;&nbsp;无状。中丞吕梦奇议曰：“璋前经推劾，已蒙昭雪，而延祚以责赂之故，复加织<br /><br />&nbsp;&nbsp;&nbsp;&nbsp;罗。”乃稍宥璋。璋款上，有告者言梦奇受赂而劾狱不尽，乃移军巡狱。狱吏希<br /><br />&nbsp;&nbsp;&nbsp;&nbsp;旨，锻炼其事，璋具伏：许赂延祚而未与，尝以马借梦奇而无受赂。璋坐长流儒<br /><br />&nbsp;&nbsp;&nbsp;&nbsp;州，已而令所在赐自尽。</div>
            <div class="link">
                <a id="err-report" href="javascript:void(0)" onClick="report('新五代史出错啦!');">
                    错误举报</a><a id="add-bookcase" href="javascript:void(0)" onClick="addbookcase(14650,944325);">加入书签</a><a
                        href="944324.html">上一页</a>&larr;<a href="index.html">返回列表</a>&rarr;<a
                            href="944326.html">下一页</a><a id="book-vote" href="javascript:void(0)" onClick="vote(14650);">投推荐票</a><a
                                id="err-report" href="javascript:void(0)" onClick="report('新五代史更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "944324.html"; var next_page = "944326.html"; var index_page = "index.html"; var sortid = "9"; var article_id = "14650"; var chapter_id = "944325"; var articlename = "新五代史"; var chaptername = " 卷二十六 唐臣传第十四"; var author = "欧阳修"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>