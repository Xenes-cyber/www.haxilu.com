<!DOCTYPE html>
<html>
<head>
<meta charset="gbk" />
<title>魏书- 卷八十 列传第六十八-在线阅读-哈西文学网</title>
<meta name="keywords" content="魏收，魏书， 卷八十 列传第六十八全文， 卷八十 列传第六十八在线阅读 哈西文学网" />
<meta name="description" content="哈西文学网提供魏收的魏书  卷八十 列传第六十八全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/14002/902294.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/14002/902294.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 魏书</div>
		<div class="fr"><a id="add-bookcase" href="javascript:void(0)" onClick="addbookcase(14002,0);">加入书架</a>|<a id="book-vote" href="javascript:void(0)" onClick="vote(14002);">投推荐票</a>|<a id="err-report" href="javascript:void(0)" onClick="report('魏书出错啦!');">错误举报</a>|<a href="https://www.haxi88.com/files/article/info/14/14002.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷八十 列传第六十八</h1>
            <div class="link xb">
                <a href="902275.html">上一页</a>&larr;<a href="index.html">返回列表</a>&rarr;<a
                    href="902338.html">下一页</a></div>			
            <div id="BookText">&nbsp;&nbsp;&nbsp;&nbsp;◎朱瑞叱列延庆斛斯椿贾显度樊子鹄贺拔胜侯莫陈悦侯渊<br /><br />&nbsp;&nbsp;&nbsp;&nbsp;朱瑞，字元龙，代郡桑干人。祖就，字祖成，卒于沛县令。父惠，字僧生，<br /><br />&nbsp;&nbsp;&nbsp;&nbsp;行太原太守，卒。永安中，瑞贵达，就赠平东将军、齐州刺史，惠赠使持节、冠<br /><br />&nbsp;&nbsp;&nbsp;&nbsp;军将军、恒州刺史。<br /><br />&nbsp;&nbsp;&nbsp;&nbsp;瑞长厚质直，敬爱人士。孝昌末，尔朱荣引为其府户曹参军，又为大行台郎<br /><br />&nbsp;&nbsp;&nbsp;&nbsp;中，甚为荣所亲任。建义初，除黄门侍郎，仍中书舍人。荣恐朝廷事意有所不知，<br /><br />&nbsp;&nbsp;&nbsp;&nbsp;故居之门下，为腹心之寄。录前后勋，封阳邑县开国公，食邑一千户。未几，又<br /><br />&nbsp;&nbsp;&nbsp;&nbsp;除散骑常侍、安南将军，黄门如故。丁父忧，去官。诏起复任，除青州大中正，<br /><br />&nbsp;&nbsp;&nbsp;&nbsp;及元颢内逼，瑞启劝北幸，乃从驾于河阳，除侍中、征南将军、兼吏部尚书，改<br /><br />&nbsp;&nbsp;&nbsp;&nbsp;封北海郡开国公，增邑一千户。庄帝还洛，加卫将军、左光禄大夫，又改封乐陵<br /><br />&nbsp;&nbsp;&nbsp;&nbsp;郡开国公，仍侍中。瑞虽为尔朱荣所委，而善处朝廷之间，庄帝亦赏遇之，曾谓<br /><br />&nbsp;&nbsp;&nbsp;&nbsp;侍臣曰：“为人臣当须忠实，至如朱元龙者，朕待之亦不异余人。”瑞启乞三从<br /><br />&nbsp;&nbsp;&nbsp;&nbsp;之内并属沧州乐陵郡，诏许之，仍转沧州大中正。瑞始以青州乐陵有朱氏，意欲<br /><br />&nbsp;&nbsp;&nbsp;&nbsp;归之，故求为青州中正；又以沧州乐陵亦有朱氏，而心好河北，遂乞移属焉。寻<br /><br />&nbsp;&nbsp;&nbsp;&nbsp;加车骑将军。<br /><br />&nbsp;&nbsp;&nbsp;&nbsp;尔朱荣死，瑞与世隆俱北走。既而以庄帝待之素厚，且见世隆等并无雄才，<br /><br />&nbsp;&nbsp;&nbsp;&nbsp;终当败丧，于路乃还。帝大悦，执其手曰：“社稷忠臣，当须如此。”尔朱天光<br /><br />&nbsp;&nbsp;&nbsp;&nbsp;拥众关右，帝欲招纳之，乃以瑞兼尚书左仆射，为西道大行台以慰劳焉。既达长<br /><br />&nbsp;&nbsp;&nbsp;&nbsp;安，会尔朱兆入洛，复还京师。都督斛斯椿先与瑞有隙，数谮之于世隆。世隆性<br /><br />&nbsp;&nbsp;&nbsp;&nbsp;多忌，且以前日乖异，忿恨更甚，普泰元年七月，遂诛之，时年四十九。太昌初，<br /><br />&nbsp;&nbsp;&nbsp;&nbsp;赠使持节、骠骑大将军、开府仪同三司、青州刺史，谥曰恭穆。<br /><br />&nbsp;&nbsp;&nbsp;&nbsp;子孟胤，袭封。齐受禅，例降。<br /><br />&nbsp;&nbsp;&nbsp;&nbsp;瑞弟珍，字多宝。太尉、上党王天穆录事参军。卒。<br /><br />&nbsp;&nbsp;&nbsp;&nbsp;珍弟腾，字神龙。建义初，为龙骧将军、大都督司马。又封泾阳县开国男，<br /><br />&nbsp;&nbsp;&nbsp;&nbsp;食邑二百户。累迁中军将军、光禄大夫。与瑞同遇害。太昌初，赠沧州刺史。<br /><br />&nbsp;&nbsp;&nbsp;&nbsp;腾弟庆宾，卒于光禄大夫。<br /><br />&nbsp;&nbsp;&nbsp;&nbsp;子清，武定末，齐王开府中兵参军。<br /><br />&nbsp;&nbsp;&nbsp;&nbsp;叱列延庆，代西部人也，世为酋帅。曾祖B石，世祖末从驾至瓜步，赐爵临<br /><br />&nbsp;&nbsp;&nbsp;&nbsp;江伯。父亿弥，袭祖爵，高祖时越骑校尉。<br /><br />&nbsp;&nbsp;&nbsp;&nbsp;延庆少便弓马，有胆力。正光末，除直后，隶大都督李崇北伐。后随尔朱荣<br /><br />&nbsp;&nbsp;&nbsp;&nbsp;入洛，仍从荣讨葛荣于相州。延庆，世隆姊婿也，荣亲遇之。葛荣既擒，除使持<br /><br />&nbsp;&nbsp;&nbsp;&nbsp;节、抚军将军、光禄大夫、假镇东将军、都督、西部第一领民酋长，封永宁县开<br /><br />&nbsp;&nbsp;&nbsp;&nbsp;国伯，食邑五百户。永安二年，以本将军除恒州刺史。普泰初，世隆得志，特见<br /><br />&nbsp;&nbsp;&nbsp;&nbsp;委重，迁散骑常侍、车骑将军、仪同三司，又进骠骑大将军、开府，余如故。寻<br /><br />&nbsp;&nbsp;&nbsp;&nbsp;除都督恒云燕朔四州诸军事、大都督、兼尚书左仆射、山东行台，北海郡开国公，<br /><br />&nbsp;&nbsp;&nbsp;&nbsp;邑五百户。<br /><br />&nbsp;&nbsp;&nbsp;&nbsp;时幽州刺史刘灵助以庄帝幽崩，遂举兵唱义，诸州豪右咸相结附。灵助进屯<br /><br />&nbsp;&nbsp;&nbsp;&nbsp;于定州之安固。世隆白前废帝，以延庆与大都督侯渊于定州相会，以讨灵助。渊<br /><br />&nbsp;&nbsp;&nbsp;&nbsp;谓延庆曰：“灵助善于卜占，百姓信惑，所在响应，未易可图，若万一战有利钝，<br /><br />&nbsp;&nbsp;&nbsp;&nbsp;则大事去矣。未若还师西入，据关拒险，以待其变。”延庆曰：“刘灵助，庸人<br /><br />&nbsp;&nbsp;&nbsp;&nbsp;也。天道深远，岂其所识？大兵一临，彼皆恃其妖术，坐看符厌，宁肯戮力致死，<br /><br />&nbsp;&nbsp;&nbsp;&nbsp;与吾争胜负哉。如吾计者，政欲出营城外，诡言西归，灵助闻之，必信而自宽，<br /><br />&nbsp;&nbsp;&nbsp;&nbsp;潜军往袭，可一往而擒。”渊从之，乃出顿城西，声云将还。简精骑一千夜发，<br /><br />&nbsp;&nbsp;&nbsp;&nbsp;诘朝造灵助垒，战于城北，遂破擒之。仍兼尚书左仆射，为恒云燕朔四州行台。<br /><br />&nbsp;&nbsp;&nbsp;&nbsp;又除使持节、侍中、都督恒云燕朔定五州诸军事、定州刺史，余如故。<br /><br />&nbsp;&nbsp;&nbsp;&nbsp;与尔朱兆等拒义旗于韩陵，战败，延庆与尔朱仲远走渡石济。仲远南窜，延<br /><br />&nbsp;&nbsp;&nbsp;&nbsp;庆北降齐献武王。王与之入洛，仍从王于并州。后赴洛，出帝以为中军大都督。<br /><br />&nbsp;&nbsp;&nbsp;&nbsp;延庆既尔朱亲昵，又党于权佞，出帝之西，齐献武王入洛，以罪诛之。<br /><br />&nbsp;&nbsp;&nbsp;&nbsp;延庆兄子平，武定末，仪同三司、右卫将军、_陶县开国侯。<br /><br />&nbsp;&nbsp;&nbsp;&nbsp;斛斯椿，字法寿，广牧富昌人也。父敦，肃宗时为左牧令，时河西贼起，牧<br /><br />&nbsp;&nbsp;&nbsp;&nbsp;民不安，椿乃将家投尔朱荣，荣以椿兼其都督府铠曹参军。从荣征伐有功，表授<br /><br />&nbsp;&nbsp;&nbsp;&nbsp;厉威将军。稍迁中散大夫，署外兵事。椿性佞巧，甚得荣心，军之密谋，颇亦关<br /><br />&nbsp;&nbsp;&nbsp;&nbsp;预。<br /><br />&nbsp;&nbsp;&nbsp;&nbsp;及肃宗崩，椿从荣入洛。庄帝初，封阳曲县开国公，食邑千户，迁散骑常侍、<br /><br />&nbsp;&nbsp;&nbsp;&nbsp;平北将军司马，寻除尔朱荣大将军府司马。从平葛荣，以功除上党太守。及元颢<br /><br />&nbsp;&nbsp;&nbsp;&nbsp;入洛，椿随荣奉迎庄帝，遂从攻颢。颢败，迁安北将军、建州刺史，改封深泽县，<br /><br />&nbsp;&nbsp;&nbsp;&nbsp;转镇东将军、徐州刺史，又转征东将军、东徐州刺史。<br /><br />&nbsp;&nbsp;&nbsp;&nbsp;及尔朱荣死，椿甚忧惧。时萧衍以汝南王悦为魏主，资其士马，次于境上。<br /><br />&nbsp;&nbsp;&nbsp;&nbsp;椿闻大喜，遂率所部弃州归悦，悦授椿使持节、侍中、大将军、领军将军、领左<br /><br />&nbsp;&nbsp;&nbsp;&nbsp;右、尚书左仆射、司空公，封灵丘郡开国公，邑万户，又为大行台前驱都督。会<br /><br />&nbsp;&nbsp;&nbsp;&nbsp;尔朱兆入洛，椿复率所部背悦归兆。尔朱世隆之立前废帝也，椿参其谋，以定策<br /><br />&nbsp;&nbsp;&nbsp;&nbsp;功，拜侍中、骠骑大将军、仪同三司、京畿北面大都督，改封城阳郡开国公，增<br /><br />&nbsp;&nbsp;&nbsp;&nbsp;邑五百户，并前一千五百户，寻加开府。时椿父敦先在秀容，忽有传敦死问，请<br /><br />&nbsp;&nbsp;&nbsp;&nbsp;减己阶以赠之，自襄城将军超赠车骑将军、恒州刺史。寻知其父犹在，诏复椿官，<br /><br />&nbsp;&nbsp;&nbsp;&nbsp;仍除其父为车骑将军、扬州刺史。世隆之厚椿也如此。<br /><br />&nbsp;&nbsp;&nbsp;&nbsp;椿与尔朱度律、仲远等北拒齐献武王，次阳平。会尔朱兆与度律等相疑，遁<br /><br />&nbsp;&nbsp;&nbsp;&nbsp;还，语在《兆传》。椿后复与度律等同拒义旗，败于韩陵。椿谓都督贾显智等曰：<br /><br />&nbsp;&nbsp;&nbsp;&nbsp;“若不先执尔朱，我等死无类矣。”遂与显智等夜于桑下盟约，倍道兼行。椿入<br /><br />&nbsp;&nbsp;&nbsp;&nbsp;北中城，收尔朱部曲尽杀之，令长孙稚、贾显智等率数百骑袭尔朱世隆、彦伯兄<br /><br />&nbsp;&nbsp;&nbsp;&nbsp;弟，斩于阊阖门外。椿入洛，悬世隆兄弟首于其门树。椿父出见，谓椿曰：“汝<br /><br />&nbsp;&nbsp;&nbsp;&nbsp;与尔朱约为兄弟，今何忍悬其头于家门，宁不愧负天地乎！”椿乃传世隆等首，<br /><br />&nbsp;&nbsp;&nbsp;&nbsp;并囚度律、天光，送于齐献武王。出帝拜椿侍中、仪同开府。<br /><br />&nbsp;&nbsp;&nbsp;&nbsp;初，献武王之入洛，顿于邙山，尔朱仲远帐下都督桥宁、张子期自滑台而至。<br /><br />&nbsp;&nbsp;&nbsp;&nbsp;献武王责宁等曰：“汝事仲远，擅其荣利，盟契百重，许同生死。前仲远自徐为<br /><br />&nbsp;&nbsp;&nbsp;&nbsp;逆，汝为戎首，今仲远南走，汝复背之。于臣节则不忠，论事人则无信。犬马尚<br /><br />&nbsp;&nbsp;&nbsp;&nbsp;识恩养，汝今犬马之不如！”遂斩之。椿自以数为反覆，见宁等之死，意常不安。<br /><br />&nbsp;&nbsp;&nbsp;&nbsp;遂密构间，劝出帝置阁内都督部曲，又增武直人数，自直阁已下员别数百，皆选<br /><br />&nbsp;&nbsp;&nbsp;&nbsp;天下轻剽者以充之。又说帝数出游幸，号令部曲，别为行陈，椿自约勒，指麾其<br /><br />&nbsp;&nbsp;&nbsp;&nbsp;间。从此以后，军谋朝政，一决于椿。又劝帝征兵，诡称南讨，将以伐齐献武王，<br /><br />&nbsp;&nbsp;&nbsp;&nbsp;帝从之。遂陈兵城西，北接邙山，南至洛水，帝诘旦戎服与椿临阅焉。献武王以<br /><br />&nbsp;&nbsp;&nbsp;&nbsp;椿乱政，欲诛之。椿谮说既行，因此遂相恐动。出帝勒兵河桥，令椿为前军，营<br /><br />&nbsp;&nbsp;&nbsp;&nbsp;于邙山北。寻遣椿率步骑数千镇虎牢。椿弟豫州刺史元寿与都督贾显智守滑台，<br /><br />&nbsp;&nbsp;&nbsp;&nbsp;献武王令相州刺史窦泰击破之。椿惧己不免，复启出帝，假说游声以劫胁。帝信<br /><br />&nbsp;&nbsp;&nbsp;&nbsp;之，遂入关，椿亦西走长安。椿狡猾多事，好乱乐祸，于时败国，朝野莫不仇疾<br /><br />&nbsp;&nbsp;&nbsp;&nbsp;之。元寿寻为部下所杀。<br /><br />&nbsp;&nbsp;&nbsp;&nbsp;贾显度，中山无极人。父道监，沃野镇长史。显度形貌伟壮，有志气。初为<br /><br />&nbsp;&nbsp;&nbsp;&nbsp;别将，防守薄骨律镇。正光末，北镇扰乱，为贼攻围。显度拒守多时，以贼势转<br /><br />&nbsp;&nbsp;&nbsp;&nbsp;炽，不可久立，乃率镇民浮河而下。既达秀容，为尔朱荣所留。寻表授直阁将军、<br /><br />&nbsp;&nbsp;&nbsp;&nbsp;左中郎将。<br /><br />&nbsp;&nbsp;&nbsp;&nbsp;建义初，除汲郡太守，假平东将军。随尔朱荣破葛荣，又除抚军将军、光禄<br /><br />&nbsp;&nbsp;&nbsp;&nbsp;大夫、都督，封石艾县开国公，邑一千户。从上党王天穆破邢杲。值元颢入洛，<br /><br />&nbsp;&nbsp;&nbsp;&nbsp;仍与天穆渡河赴行宫于河内。颢平，以本将军除广州刺史、假镇南将军，转南兖<br /><br />&nbsp;&nbsp;&nbsp;&nbsp;州刺史。尔朱荣之死也，显度情不自安，南奔萧衍，衍厚待之。普泰初，还朝，<br /><br />&nbsp;&nbsp;&nbsp;&nbsp;授卫大将军、仪同三司、左光禄大夫，又行济州事。复随尔朱度律等北拒义旗，<br /><br />&nbsp;&nbsp;&nbsp;&nbsp;败于韩陵，与斛斯椿及弟显智等率众先据河桥，诛尔朱氏。出帝初，除尚书左仆<br /><br />&nbsp;&nbsp;&nbsp;&nbsp;射，寻加骠骑大将军、开府仪同三司、定州大中正。未几，以本官行徐州刺史、<br /><br />&nbsp;&nbsp;&nbsp;&nbsp;东道大行台。永熙三年五月，转雍州刺史、西道大行台。殁于关中。<br /><br />&nbsp;&nbsp;&nbsp;&nbsp;弟智，字显智，少有胆决。孝昌中，告毛谧等逆，灵太后嘉之，除伏波将军、<br /><br />&nbsp;&nbsp;&nbsp;&nbsp;冗从仆射，领直斋。<br /><br />&nbsp;&nbsp;&nbsp;&nbsp;萧衍将夏侯夔攻郢州，以智为龙骧将军、别将讨之。至则夔退，智仍入城。<br /><br />&nbsp;&nbsp;&nbsp;&nbsp;及刺史元显达以城降于萧衍，智勒城人不欲叛者与显达交战，相率归阙。后为都<br /><br />&nbsp;&nbsp;&nbsp;&nbsp;督，隶太宰、上党王天穆征邢杲，临陈流矢中胸，仍战不已。元颢入洛，仍随天<br /><br />&nbsp;&nbsp;&nbsp;&nbsp;穆渡河，朝庄帝于河内。与尔朱兆同先渡河破颢军，以勋除持节、征南将军、金<br /><br />&nbsp;&nbsp;&nbsp;&nbsp;紫光禄大夫，封义阳县开国伯，邑五百户。假卫将军，与行台樊子鹄讨吕文欣于<br /><br />&nbsp;&nbsp;&nbsp;&nbsp;东徐州，平之。加侍中、骠骑大将军，增邑三百户。寻行东中郎将，加散骑常侍。<br /><br />&nbsp;&nbsp;&nbsp;&nbsp;及尔朱仲远为徐州刺史，智隶仲远赴彭城。尔朱荣之死也，仲远举兵向洛，<br /><br />&nbsp;&nbsp;&nbsp;&nbsp;智不从之，遂拥部下出清水东，招勒州民，与相拒击。庄帝闻而善之，除右光禄<br /><br />&nbsp;&nbsp;&nbsp;&nbsp;大夫、武卫将军，进爵为侯，增邑二百户，通前一千，因镇徐州。普泰初，还洛。<br /><br />&nbsp;&nbsp;&nbsp;&nbsp;仲远忿其乖背，议欲杀之。智兄显度先为世隆所厚，世隆为解喻得全。时赵修延<br /><br />&nbsp;&nbsp;&nbsp;&nbsp;起逆荆州，萧衍遣兵接援，世隆欲令智以功自效，遣智讨之，除使持节、散骑常<br /><br />&nbsp;&nbsp;&nbsp;&nbsp;侍、车骑大将军、左光禄大夫、假骠骑大将军、荆州大都督，进爵为公。将发，<br /><br />&nbsp;&nbsp;&nbsp;&nbsp;会荆州斩送修延首，不行。又从尔朱度律北拒义旗，合尔朱兆于阳平。兆与度律<br /><br />&nbsp;&nbsp;&nbsp;&nbsp;自相疑阻，退还。除骠骑大将军。后随度律等败于韩陵，智与兄显度、斛斯椿谋<br /><br />&nbsp;&nbsp;&nbsp;&nbsp;诛尔朱氏。椿、显度据守北中，令智等入京，擒世隆兄弟。<br /><br />&nbsp;&nbsp;&nbsp;&nbsp;出帝初，除散骑常侍、本将军、开府仪同三司、沧州刺史。在州贪纵，甚为<br /><br />&nbsp;&nbsp;&nbsp;&nbsp;民害，出帝征还京师。寻加授侍中，以本将军除济州刺史。率众达东郡，仍停不<br /><br />&nbsp;&nbsp;&nbsp;&nbsp;进，于长寿津为相州刺史窦泰所破，还洛。天平初，赴晋阳。智去就多端，后坐<br /><br />&nbsp;&nbsp;&nbsp;&nbsp;事死，时年四十五。<br /><br />&nbsp;&nbsp;&nbsp;&nbsp;子罗侯，秘书郎。<br /><br />&nbsp;&nbsp;&nbsp;&nbsp;樊子鹄，代郡平城人。其先荆州蛮酋，被迁于代。父兴，平城镇长史、归义<br /><br />&nbsp;&nbsp;&nbsp;&nbsp;侯。普泰中，子鹄贵显，乃赠征虏将军、荆州刺史。<br /><br />&nbsp;&nbsp;&nbsp;&nbsp;子鹄值北镇扰乱，南至并州，尔朱荣引为都督府仓曹参军。孝昌三年冬，荣<br /><br />&nbsp;&nbsp;&nbsp;&nbsp;使子鹄诣京师。灵太后见之，问荣兵势，子鹄应对称旨，太后嘉之。除直斋，封<br /><br />&nbsp;&nbsp;&nbsp;&nbsp;南和县开国子，邑三百户，令还赴荣。荣以为行台郎中，行上党郡。及荣向洛，<br /><br />&nbsp;&nbsp;&nbsp;&nbsp;以为假节、假平南将军、都督河东正平军事、行唐州事。刺史崔元珍闭门拒守，<br /><br />&nbsp;&nbsp;&nbsp;&nbsp;子鹄攻克之。<br /><br />&nbsp;&nbsp;&nbsp;&nbsp;建义初，拜平北将军、晋州刺史，封永安县开国伯，食邑千户，又兼尚书行<br /><br />&nbsp;&nbsp;&nbsp;&nbsp;台。治有威信，山胡率服。元颢入洛，薛修义及降蜀陈双炽等受颢处分，率众攻<br /><br />&nbsp;&nbsp;&nbsp;&nbsp;州城。子鹄出与战，大破之，又破修义等于土门。以功拜抚军将军。寻征授都官<br /><br />&nbsp;&nbsp;&nbsp;&nbsp;尚书、西荆州大中正。后兼右仆射，为行台，督贾智等讨吕文欣于东徐州，平之。<br /><br />&nbsp;&nbsp;&nbsp;&nbsp;还，除车骑将军、左光禄大夫，进封南阳郡开国公，增户六百，尚书如故，仍假<br /><br />&nbsp;&nbsp;&nbsp;&nbsp;骠骑大将军，率所部为都督。时尔朱荣在晋阳，京师之事，子鹄颇预委寄，故在<br /><br />&nbsp;&nbsp;&nbsp;&nbsp;台阁，征官不解。后出除散骑常侍、本将军、殷州刺史。属岁旱俭，子鹄恐民流<br /><br />&nbsp;&nbsp;&nbsp;&nbsp;亡，乃勒有粟之家分贷贫者，并遣人牛易力，多种二麦，州内以此获安。<br /><br />&nbsp;&nbsp;&nbsp;&nbsp;及尔朱荣之死，世隆等遣书招子鹄，欲与同趣京师，子鹄不从。以母在晋阳，<br /><br />&nbsp;&nbsp;&nbsp;&nbsp;启求移镇河南，庄帝嘉之。除车骑大将军、豫州刺史、假骠骑大将军、都督二豫<br /><br />&nbsp;&nbsp;&nbsp;&nbsp;郢三州诸军事、兼尚书右仆射、二豫郢颍四州行台。子鹄到相州，又敕赉绢五百<br /><br />&nbsp;&nbsp;&nbsp;&nbsp;匹。行达汲郡，闻尔朱兆入洛，乃渡河见仲远，仲远遣镇汲郡。兆征子鹄赴洛，<br /><br />&nbsp;&nbsp;&nbsp;&nbsp;既见，责以乖异之意，夺其部众，将还晋阳。及纥豆陵步藩起，以子鹄为都督，<br /><br />&nbsp;&nbsp;&nbsp;&nbsp;征发粮仗。元晔以为侍中、御史中尉、中军大都督，随晔向洛。普泰初，仍除旧<br /><br />&nbsp;&nbsp;&nbsp;&nbsp;任。及赵延叛于荆州，诏子鹄通三s道而还。遭母忧去职，前废帝闻其在洛<br /><br />&nbsp;&nbsp;&nbsp;&nbsp;无宅，凶费不周，赉绢四百匹、粟五百石，以本官起之。<br /><br />&nbsp;&nbsp;&nbsp;&nbsp;太昌初，兼尚书左仆射、东南道大行台，总大都督杜德等追讨尔朱仲远。仲<br /><br />&nbsp;&nbsp;&nbsp;&nbsp;远已奔萧衍，收其兵马甲仗。时萧衍遣元树入寇，陷据谯城。诏子鹄与德讨之。<br /><br />&nbsp;&nbsp;&nbsp;&nbsp;树屯兵梁国，欲来逆战，见子鹄军盛，夜退还谯。子鹄引兵追蹑，树又背城为陈。<br /><br />&nbsp;&nbsp;&nbsp;&nbsp;子鹄勒兵直趣城下，纵骑冲突，树众大败，奔入城门，城门隘塞，多自杀害。于<br /><br />&nbsp;&nbsp;&nbsp;&nbsp;是斩千余级，获马数百匹，大收铠仗，遂围城。加仪同三司。树勒兵出战，辄被<br /><br />&nbsp;&nbsp;&nbsp;&nbsp;摧衄，遂不敢出，自守而已。子鹄恐萧衍遣救，乃分兵击衍苞州、然州、宕州、<br /><br />&nbsp;&nbsp;&nbsp;&nbsp;大涧、蒙县等五城，并望风逃散。树既无外援，计无所出，子鹄又令人说之，树<br /><br />&nbsp;&nbsp;&nbsp;&nbsp;遂请率众归南，以地还国。子鹄等许之，共结盟约。及树众半出，子鹄中击，破<br /><br />&nbsp;&nbsp;&nbsp;&nbsp;之，擒树及衍谯州刺史朱文开，俘馘甚多。班师，出帝赉马匹。迁吏部尚书，转<br /><br />&nbsp;&nbsp;&nbsp;&nbsp;尚书右仆射，寻加骠骑大将军、开府，典选。<br /><br />&nbsp;&nbsp;&nbsp;&nbsp;初，青州人耿翔聚众反，亡奔萧衍，衍资其兵，偷据胶州。除子鹄使持节、<br /><br />&nbsp;&nbsp;&nbsp;&nbsp;侍中、青胶大使，督济州刺史蔡俊讨之。师达青州，翔拔城奔走。在军遇病，诏<br /><br />&nbsp;&nbsp;&nbsp;&nbsp;遣医给药。仍除兖州刺史，余官如故，便道之州。子鹄先遣腹心缘历民间，采察<br /><br />&nbsp;&nbsp;&nbsp;&nbsp;得失。及入境，太山太守彭穆参候失仪，子鹄责让穆，并数其罪状，穆皆引伏，<br /><br />&nbsp;&nbsp;&nbsp;&nbsp;于是州内震悚。<br /><br />&nbsp;&nbsp;&nbsp;&nbsp;及出帝入关，子鹄据城为逆。南青州刺史大野拔、徐州人刘粹各率众就子鹄。<br /><br />&nbsp;&nbsp;&nbsp;&nbsp;天平初，遣仪同三司娄昭等率众讨之。子鹄先使前胶州刺史严思达镇东平郡，昭<br /><br />&nbsp;&nbsp;&nbsp;&nbsp;攻陷之，仍引兵围子鹄。城久不拔，昭以水灌城。静帝欲招慰下之，遣散骑常侍<br /><br />&nbsp;&nbsp;&nbsp;&nbsp;陆琛、兼黄门郎张景征赍玺书劳子鹄而入，野拔因与相见，左右斩子鹄以降。<br /><br />&nbsp;&nbsp;&nbsp;&nbsp;贺拔胜，字破胡，神武尖山人。祖尔逗，选充北防，家于武川。以窥觇蠕蠕，<br /><br />&nbsp;&nbsp;&nbsp;&nbsp;兼有战功，显祖赐爵龙城男，为本镇军主。父度拔，袭爵。正光末，沃野人破落<br /><br />&nbsp;&nbsp;&nbsp;&nbsp;汗拔陵聚众反，度拔与三子、乡中豪勇援怀朔镇，杀贼王卫可瑰。度拔寻为贼所<br /><br />&nbsp;&nbsp;&nbsp;&nbsp;害。孝昌中，追赠安远将军、肆州刺史。<br /><br />&nbsp;&nbsp;&nbsp;&nbsp;度拔之死也，胜与兄弟俱奔恒州刺史广阳王渊。胜便弓马，有武干，渊厚待<br /><br />&nbsp;&nbsp;&nbsp;&nbsp;之，表为强弩将军，充帐内军主。恒州陷，归尔朱荣，转积射将军，为别将，又<br /><br />&nbsp;&nbsp;&nbsp;&nbsp;兼都督。及荣入洛，以预义之勋，封易阳县开国伯，邑四百户，除直阁将军，寻<br /><br />&nbsp;&nbsp;&nbsp;&nbsp;加通直散骑常侍、平南将军、光禄大夫，进号安南将军。寻除抚军将军，为大都<br /><br />&nbsp;&nbsp;&nbsp;&nbsp;督，出井陉，镇中山。元颢入洛，胜从东路率骑三百赴行宫于河梁。荣命胜与尔<br /><br />&nbsp;&nbsp;&nbsp;&nbsp;朱兆先渡，破擒颢息冠受及颢大都督陈思保。庄帝还宫，以功增邑六百户，复加<br /><br />&nbsp;&nbsp;&nbsp;&nbsp;通直散骑常侍、征北将军、金紫光禄大夫、武卫将军，改封真定县开国公。寻除<br /><br />&nbsp;&nbsp;&nbsp;&nbsp;卫将军，加散骑常侍。<br /><br />&nbsp;&nbsp;&nbsp;&nbsp;尔朱荣之死也，胜与田怙等奔走荣第。于时宫殿之门未加严防，怙等议即攻<br /><br />&nbsp;&nbsp;&nbsp;&nbsp;门。胜止之曰：“天子既行大事，必当更有奇谋，吾等众旅不多，何可轻尔？但<br /><br />&nbsp;&nbsp;&nbsp;&nbsp;得出城，更为他计。”怙乃止，及世隆夜走，胜遂不从，庄帝甚嘉之。仲远逼东<br /><br />&nbsp;&nbsp;&nbsp;&nbsp;郡，诏胜以本官假骠骑大将军，为东征都督，率众会郑先护以讨之。为先护所疑，<br /><br />&nbsp;&nbsp;&nbsp;&nbsp;置之营外，人马未得休息。俄而仲远兵至，胜与交战不利，乃降之。<br /><br />&nbsp;&nbsp;&nbsp;&nbsp;普泰初，除右卫将军，进号车骑大将军、右光禄大夫、仪同三司。共尔朱仲<br /><br />&nbsp;&nbsp;&nbsp;&nbsp;远、度律北拒义旗，相与奔退，事在《尔朱兆传》。后俱败于韩陵，胜因降齐献<br /><br />&nbsp;&nbsp;&nbsp;&nbsp;武王。太昌初，拜领军将军，余官如故，又除侍中。出帝既纳斛斯椿等谗间之说，<br /><br />&nbsp;&nbsp;&nbsp;&nbsp;将谋齐献武王，以胜弟岳拥众关西，仍欲广为势援，除胜使持节、侍中、都督三<br /><br />&nbsp;&nbsp;&nbsp;&nbsp;荆二郢南襄南雍七州诸军事、骠骑大将军、开府仪同三司、荆州刺史。胜将图襄<br /><br />&nbsp;&nbsp;&nbsp;&nbsp;阳，攻萧衍下迮戍，克之，擒其戍主尹道玩、戍副库峨。又使人诱动蛮王问道期，<br /><br />&nbsp;&nbsp;&nbsp;&nbsp;道期率种起义。衍雍州刺史萧续遣军击道期，为道期所败，汉南大骇。胜又遣军<br /><br />&nbsp;&nbsp;&nbsp;&nbsp;攻均口，擒衍将庄思延，又攻冯翊、安定、沔阳、阳城，并平之。续遣将柳仲<br /><br />&nbsp;&nbsp;&nbsp;&nbsp;礼于谷城拒守，胜攻之不克，乃班师。沔北荡为丘墟矣。衍书敕续云：“贺拔胜<br /><br />&nbsp;&nbsp;&nbsp;&nbsp;北间骁将，汝宜慎之，勿与争锋。”其见惮如此。进爵琅邪郡公。<br /><br />&nbsp;&nbsp;&nbsp;&nbsp;出帝末，诏胜统众北赴京师。军次汝水，出帝入关。胜率所部欲从武关趣长<br /><br />&nbsp;&nbsp;&nbsp;&nbsp;安，行至析阳，闻齐献武王平潼关，擒毛鸿宾，胜惧，复走荆州，城人闭门不纳。<br /><br />&nbsp;&nbsp;&nbsp;&nbsp;时献武王已遣行台侯景、大都督高敖曹讨之，胜战败，为流矢所中，乃率左右五<br /><br />&nbsp;&nbsp;&nbsp;&nbsp;百余骑奔萧衍。明年，从间道投宝炬。胜好行小数，志大胆薄，周章南北，终无<br /><br />&nbsp;&nbsp;&nbsp;&nbsp;所成，致殁于贼中。<br /><br />&nbsp;&nbsp;&nbsp;&nbsp;胜兄可泥，永熙中，太尉公，封燕郡王。<br /><br />&nbsp;&nbsp;&nbsp;&nbsp;胜弟岳，字阿斗泥。初为太学生，长以弓马为事。与父兄赴援怀朔，贼王卫<br /><br />&nbsp;&nbsp;&nbsp;&nbsp;可瑰在城西二百余步，岳乘城射之，箭中瑰臂，贼众大骇。后归恒州，广阳王渊<br /><br />&nbsp;&nbsp;&nbsp;&nbsp;以为帐内军主，表为强弩将军。州陷，投尔朱荣，荣以为别将，进为都督。<br /><br />&nbsp;&nbsp;&nbsp;&nbsp;永安初，除安北将军、光禄大夫、武卫将军，赐爵樊城乡男。坐事失官爵。<br /><br />&nbsp;&nbsp;&nbsp;&nbsp;二年，诏并复之。寻除使持节、假卫将军、西道都督，隶尔朱天光为左厢大都督，<br /><br />&nbsp;&nbsp;&nbsp;&nbsp;讨万俟丑奴。天光先知岳，喜得同行，每事论访。寻加卫将军、假车骑将军，余<br /><br />&nbsp;&nbsp;&nbsp;&nbsp;如故。岳届长安，荣遣兵续至。时万俟丑奴遣其大行台尉迟菩萨向武功，南渡渭<br /><br />&nbsp;&nbsp;&nbsp;&nbsp;水，攻围趣栅。天光遣岳率骑一千驰往赴救，菩萨攻栅已克，还向岐州。岳以轻<br /><br />&nbsp;&nbsp;&nbsp;&nbsp;骑八百北渡渭水擒贼，令杀掠其民，以挑菩萨。菩萨果率步骑二万余人至渭水北。<br /><br />&nbsp;&nbsp;&nbsp;&nbsp;岳以轻骑数十与菩萨隔水交言，岳称扬国威，菩萨自言强盛，往复数返。菩萨乃<br /><br />&nbsp;&nbsp;&nbsp;&nbsp;自骄，令省事传语。岳怒曰：“我与菩萨言，卿是何人，与我对语！”省事恃水，<br /><br />&nbsp;&nbsp;&nbsp;&nbsp;应答不逊。岳举弓射之，应弦而倒。时已逼暮，于此各还。岳密于渭南傍水分置<br /><br />&nbsp;&nbsp;&nbsp;&nbsp;精骑，四十、五十以为一所，随地形便，骆驿置之。明日，自将百余骑，隔水与<br /><br />&nbsp;&nbsp;&nbsp;&nbsp;贼相见，并且东行。岳渐前进，先所置驿骑随岳而集。骑既渐增，贼不复测其多<br /><br />&nbsp;&nbsp;&nbsp;&nbsp;少。行二十里许，便至浅可济，岳便驰马东出，以示奔遁。贼谓岳走，乃弃步兵，<br /><br />&nbsp;&nbsp;&nbsp;&nbsp;南渡渭水，轻骑追岳。岳东行十余里，依横岗伏兵以待之。贼以路险不得前进，<br /><br />&nbsp;&nbsp;&nbsp;&nbsp;前后继至，半渡岗东。岳乃回战，身先士卒，急击之，贼便退走。岳号令所部，<br /><br />&nbsp;&nbsp;&nbsp;&nbsp;贼下马者皆不听杀。贼顾见之，便悉投马。俄而虏获三千人，马亦无遗。遂渡渭<br /><br />&nbsp;&nbsp;&nbsp;&nbsp;北，降步兵万余，收其辎重。其有土民，普皆劳遣。丑奴寻弃岐州，北走安定。<br /><br />&nbsp;&nbsp;&nbsp;&nbsp;其后，破侯伏、侯元进，降侯机长贵，擒丑奴、萧宝夤、王庆云、万俟道洛，<br /><br />&nbsp;&nbsp;&nbsp;&nbsp;走宿勤明达，事在《尔朱天光传》。天光虽为元帅，而岳功效居多。加车骑将军，<br /><br />&nbsp;&nbsp;&nbsp;&nbsp;增邑二千户，进封樊城县开国伯。寻诏岳都督泾北豳二夏四州诸军事、本将军、<br /><br />&nbsp;&nbsp;&nbsp;&nbsp;泾州刺史，进爵为公，改封清水郡公。<br /><br />&nbsp;&nbsp;&nbsp;&nbsp;天光入洛，使岳行雍州事。元晔立，除骠骑大将军，增邑五百户，余如故。<br /><br />&nbsp;&nbsp;&nbsp;&nbsp;普泰初，都督二岐东秦三州诸军事、仪同三司、岐州刺史。寻加侍中，给后部鼓<br /><br />&nbsp;&nbsp;&nbsp;&nbsp;吹，仍诏开府。俄兼尚书左仆射、陇右行台，仍停高平。后以陇中犹有土民不顺，<br /><br />&nbsp;&nbsp;&nbsp;&nbsp;岳助侯莫陈悦，所在讨平。二年，加岳都督三雍、三秦、二岐、二华诸军事，雍<br /><br />&nbsp;&nbsp;&nbsp;&nbsp;州刺史，关西行台，余如故。及尔朱天光率众赴洛，将抗齐献武王，岳与侯莫陈<br /><br />&nbsp;&nbsp;&nbsp;&nbsp;悦下陇赴雍，以应义旗。<br /><br />&nbsp;&nbsp;&nbsp;&nbsp;永熙初，仍开府、兼仆射、大行台、雍州刺史，增邑千户。二年，诏岳都督<br /><br />&nbsp;&nbsp;&nbsp;&nbsp;雍、华、北华、东雍、二岐、豳、四梁、二益、巴、二夏、蔚、宁、南益、泾二<br /><br />&nbsp;&nbsp;&nbsp;&nbsp;十州诸军事，大都督。岳自诣北境，安置边防，率部趣泾州平凉西界，布营数十<br /><br />&nbsp;&nbsp;&nbsp;&nbsp;里，使诸军士田殖泾州。身将壮勇，托以牧马，于原州北招万俟受洛于等，并远<br /><br />&nbsp;&nbsp;&nbsp;&nbsp;近州镇聚结者。灵州刺史曹泥身诣岳军请代，岳以前洛州刺史元季海为州。彼民<br /><br />&nbsp;&nbsp;&nbsp;&nbsp;不促，击破季海部下，独听季海囗三年正月，岳召侯莫陈悦会于高平，将讨之，<br /><br />&nbsp;&nbsp;&nbsp;&nbsp;令悦前驱，北趣灵州。闻渴波隘中河水未解，将往趣之。岳既总大众，据制关右，<br /><br />&nbsp;&nbsp;&nbsp;&nbsp;凭强骄恣，有不臣之心。齐献武王恶其专擅，令悦图之。悦素服威略，既承密旨，<br /><br />&nbsp;&nbsp;&nbsp;&nbsp;便潜为计。时岳遣悦先行，悦乃通夜东进，达明晦日，岳行军前与悦相见。悦诱<br /><br />&nbsp;&nbsp;&nbsp;&nbsp;岳入营，坐论兵事。悦诈云腹痛，起而徐行，悦女夫元洪景抽刀斩岳。后岳部下<br /><br />&nbsp;&nbsp;&nbsp;&nbsp;收岳尸葬于雍州北石安原。六月，赠大将军、太保、录尚书事，都督、刺史、开<br /><br />&nbsp;&nbsp;&nbsp;&nbsp;国并如故。<br /><br />&nbsp;&nbsp;&nbsp;&nbsp;侯莫陈悦，代郡人也。父婆罗门，为驼牛都尉，故悦长于河西。好田猎，便<br /><br />&nbsp;&nbsp;&nbsp;&nbsp;骑射。会牧子逆乱，遂归尔朱荣，荣引为都督府长流参军，稍迁大都督。庄帝初，<br /><br />&nbsp;&nbsp;&nbsp;&nbsp;除征西将军、金紫光禄大夫，封柏人县开国侯，邑五百户。<br /><br />&nbsp;&nbsp;&nbsp;&nbsp;尔朱天光之讨关西，荣以悦为天光右厢大都督，本官如故。西伐克获，皆与<br /><br />&nbsp;&nbsp;&nbsp;&nbsp;天光、贺拔岳略同劳效。以本将军除鄯州刺史，余如故。尔朱荣死后，亦随天光<br /><br />&nbsp;&nbsp;&nbsp;&nbsp;下陇。元晔立，除车骑大将军、渭州刺史，进爵为公，改封白水郡，增邑五百户。<br /><br />&nbsp;&nbsp;&nbsp;&nbsp;及天光向洛，使悦行华州事。普泰中，除骠骑大将军、仪同三司、秦州刺史。天<br /><br />&nbsp;&nbsp;&nbsp;&nbsp;光之东出，将抗义旗，悦与岳下陇以应齐献武王，至雍州，会尔朱覆败。永熙初，<br /><br />&nbsp;&nbsp;&nbsp;&nbsp;加开府、都督陇右诸军事，仍秦州刺史。<br /><br />&nbsp;&nbsp;&nbsp;&nbsp;永熙三年正月，岳召悦共讨灵州。悦诱岳斩之，岳左右奔散，悦遣人安慰云：<br /><br />&nbsp;&nbsp;&nbsp;&nbsp;“我别禀意旨，止在一人，诸君勿怖。”众皆畏服，无敢拒违。悦心犹豫，不即<br /><br />&nbsp;&nbsp;&nbsp;&nbsp;抚纳，乃还入陇，止永洛城。<br /><br />&nbsp;&nbsp;&nbsp;&nbsp;岳之所部，聚于平凉，规还图悦，遣追夏州刺史宇文黑獭。黑獭至，遂总岳<br /><br />&nbsp;&nbsp;&nbsp;&nbsp;部众并家口入高平城，以自安固，乃勒众入陇征悦。悦闻之，弃城，南据山水之<br /><br />&nbsp;&nbsp;&nbsp;&nbsp;险，设陈候战。黑獭至，遥望见悦，欲待明日决斗。悦先召南秦州刺史李景和，<br /><br />&nbsp;&nbsp;&nbsp;&nbsp;其夜，景和遣人诣黑獭，密许翻降。至暮，景和乃勒其所部使上驴驼，云：“仪<br /><br />&nbsp;&nbsp;&nbsp;&nbsp;同有教，欲还秦州，守以拒贼”，令军人严备。景和复绐悦帐下云：“仪同欲还<br /><br />&nbsp;&nbsp;&nbsp;&nbsp;秦州，汝等何不装办？”众谓为实，以次相惊，人情惶惑，不可复止，皆散走而<br /><br />&nbsp;&nbsp;&nbsp;&nbsp;趣秦州。景和先驱至城，据门以慰辑之。<br /><br />&nbsp;&nbsp;&nbsp;&nbsp;悦部众离散，猜畏傍人，不听左右近己，与其二弟并儿及谋杀岳者八九人弃<br /><br />&nbsp;&nbsp;&nbsp;&nbsp;军并走。数日之中，盘回往来，不知所趣。左右劝向灵州，而悦不决，言下陇之<br /><br />&nbsp;&nbsp;&nbsp;&nbsp;后，恐有人所见。乃于中山令从者悉步，自乘一骡，欲向灵州。中路，追骑将及，<br /><br />&nbsp;&nbsp;&nbsp;&nbsp;望见之，遂缢死野中，弟、息、部下悉见擒杀，唯先谋杀岳者悦中兵参军豆卢光<br /><br />&nbsp;&nbsp;&nbsp;&nbsp;走至灵州，后奔晋阳。悦自杀岳后，神情恍惚，不复如常，恒言：“我仅睡即梦<br /><br />&nbsp;&nbsp;&nbsp;&nbsp;见岳语：‘我兄欲何处去，随我不相置。’”因此弥不自安，而致败灭。<br /><br />&nbsp;&nbsp;&nbsp;&nbsp;侯渊，神武尖山人也。机警有胆略。肃宗末年，六镇饥乱，渊随杜洛周南寇。<br /><br />&nbsp;&nbsp;&nbsp;&nbsp;后与妻兄念贤背洛周归尔朱荣。路中遇寇，身披苫褐，荣赐其衣帽，厚待之，以<br /><br />&nbsp;&nbsp;&nbsp;&nbsp;渊为中军副都督。常从征伐，屡有战功。<br /><br />&nbsp;&nbsp;&nbsp;&nbsp;孝庄即位，除领左右，封厌次县开国子，邑四百户。后从荣讨葛荣于滏口，<br /><br />&nbsp;&nbsp;&nbsp;&nbsp;战功尤多。荣启渊为骠骑将军、燕州刺史。时葛荣别帅韩楼、郝长等有众数万，<br /><br />&nbsp;&nbsp;&nbsp;&nbsp;屯据蓟城，尔朱荣令渊与贺拔胜讨之。会元颢入洛，荣征胜南赴大军，留渊独镇<br /><br />&nbsp;&nbsp;&nbsp;&nbsp;中山。及庄帝还宫，荣令渊进讨韩楼，配卒甚少。或以为言，荣曰：“侯渊临机<br /><br />&nbsp;&nbsp;&nbsp;&nbsp;设变，是其所长，若总大众，未必能用。今击此贼，故当不足定也。”止给骑七<br /><br />&nbsp;&nbsp;&nbsp;&nbsp;百。渊遂广张军声，多设供具，亲率数百骑，深入楼境，欲执行人以问虚实。去<br /><br />&nbsp;&nbsp;&nbsp;&nbsp;蓟百余里，值贼帅陈周马步万余，渊遂潜伏以乘其背，大破之，虏其卒五千余人。<br /><br />&nbsp;&nbsp;&nbsp;&nbsp;寻还其马仗，纵令入城。左右谏曰：“既获贼众，何为复资遣之也？”渊曰：<br /><br />&nbsp;&nbsp;&nbsp;&nbsp;“我兵既少，不可力战，事须为计以离隙之。”渊度其已至，遂率骑夜进，昧旦，<br /><br />&nbsp;&nbsp;&nbsp;&nbsp;叩其城门。韩楼果疑降卒为渊内应，遂遁走，追擒之。以勋进爵为侯，增邑八百<br /><br />&nbsp;&nbsp;&nbsp;&nbsp;户。寻诏渊以本将军为平州刺史、大都督，仍镇范阳。<br /><br />&nbsp;&nbsp;&nbsp;&nbsp;及尔朱荣之死也，范阳太守卢文伟诱渊出猎，闭门拒之。渊率部曲屯于郡南，<br /><br />&nbsp;&nbsp;&nbsp;&nbsp;为荣举哀，勒兵南向。庄帝使东莱王贵平为大使，慰劳燕蓟。渊乃诈降，贵平信<br /><br />&nbsp;&nbsp;&nbsp;&nbsp;之，遂执贵平自随。进至中山，行台仆射魏兰根邀击之，为渊所败。会元晔立，<br /><br />&nbsp;&nbsp;&nbsp;&nbsp;渊欲归之。常山太守甄楷屯据井陉，渊又击破之。晔乃授渊骠骑大将军、仪同三<br /><br />&nbsp;&nbsp;&nbsp;&nbsp;司、定州刺史、左军大都督、渔阳郡开国公，邑一千户。前废帝立，仍加开府，<br /><br />&nbsp;&nbsp;&nbsp;&nbsp;余如故。幽州刺史刘灵助举义兵，屯于安国城，渊与叱列延庆等破擒之。后随尔<br /><br />&nbsp;&nbsp;&nbsp;&nbsp;朱兆拒义旗于广阿，兆既败走，渊降齐献武王，后从王破尔朱于韩陵。永熙初，<br /><br />&nbsp;&nbsp;&nbsp;&nbsp;除齐州刺史，余如故。<br /><br />&nbsp;&nbsp;&nbsp;&nbsp;出帝末，渊与兖州刺史樊子鹄、青州刺史东莱王贵平密信往来，以相连结，<br /><br />&nbsp;&nbsp;&nbsp;&nbsp;又遣间使通诚于献武王。及出帝入关，复怀顾望。汝阳王暹既除齐州刺史，次于<br /><br />&nbsp;&nbsp;&nbsp;&nbsp;城西，渊拥部据城，不时迎纳。民刘桃符等潜引暹入据四城，渊争门不克，率骑<br /><br />&nbsp;&nbsp;&nbsp;&nbsp;出奔，妻儿部曲为暹所虏。行达广里，会承制以渊行青州事。齐献武王又遗渊书<br /><br />&nbsp;&nbsp;&nbsp;&nbsp;曰：“卿勿以部曲轻少，难于东迈。齐人浇薄，唯利是从。齐州城民尚能迎汝阳<br /><br />&nbsp;&nbsp;&nbsp;&nbsp;王，青州之人岂不能开门待卿也？但当勉之。”渊乃复还，暹始归其部曲。而贵<br /><br />&nbsp;&nbsp;&nbsp;&nbsp;平自以斛斯椿党，亦不受代。渊进袭高阳郡，克之，置部曲家累于城中，身率轻<br /><br />&nbsp;&nbsp;&nbsp;&nbsp;骑游掠于外。贵平使其长子率众攻高阳，南青州刺史茹怀朗遣兵助之。时青州城<br /><br />&nbsp;&nbsp;&nbsp;&nbsp;人馈粮者首尾相继，渊亲率骑夜趣青州，诈馈粮人曰：“台军已至，杀戮都尽，<br /><br />&nbsp;&nbsp;&nbsp;&nbsp;我是世子下人，今已走还城，汝何为复去也？”人信其言，弃粮奔走。比晓，复<br /><br />&nbsp;&nbsp;&nbsp;&nbsp;谓行人曰：“台军昨夜已至高阳，我是前锋，今始到此，颇知侯公竟在何处？”<br /><br />&nbsp;&nbsp;&nbsp;&nbsp;城人凶惧，遂执贵平出降。渊自惟反覆，虑不获安，遂斩贵平，传首京师，欲明<br /><br />&nbsp;&nbsp;&nbsp;&nbsp;不同于斛斯椿也。<br /><br />&nbsp;&nbsp;&nbsp;&nbsp;及子鹄平，诏以封延之为青州刺史。渊既不获州任，情又恐惧，行达广川，<br /><br />&nbsp;&nbsp;&nbsp;&nbsp;遂劫光州库兵反。遣骑诣平原，执前胶州刺史贾璐。夜袭青州南郭，劫前廷尉卿<br /><br />&nbsp;&nbsp;&nbsp;&nbsp;崔光韶，以惑人情，攻掠郡县。其部下督帅叛拒之，渊率骑奔萧衍，途中亡散，<br /><br />&nbsp;&nbsp;&nbsp;&nbsp;行达南青州南境，为卖浆者斩之，传首京师，家口配没。<br /><br />&nbsp;&nbsp;&nbsp;&nbsp;史臣曰：朱瑞以背本向义，责不见原。延庆党旧违顺，常刑所及。斛斯椿奸<br /><br />&nbsp;&nbsp;&nbsp;&nbsp;佞为心，谗忒自口，取譬苍蝇，交乱四国，投于豺虎，天实弃之。贾智、侯渊，<br /><br />&nbsp;&nbsp;&nbsp;&nbsp;反覆取毙。破胡器小谋大，终于颠蹶。子鹄迷机寡算，竟以歼殄。岳负力无谋，<br /><br />&nbsp;&nbsp;&nbsp;&nbsp;制以一剑。悦果行虑浅，死不旋足。观其亡灭，自取之也。</div>
            <div class="link">
                <a id="err-report" href="javascript:void(0)" onClick="report('魏书出错啦!');">
                    错误举报</a><a id="add-bookcase" href="javascript:void(0)" onClick="addbookcase(14002,902294);">加入书签</a><a
                        href="902275.html">上一页</a>&larr;<a href="index.html">返回列表</a>&rarr;<a
                            href="902338.html">下一页</a><a id="book-vote" href="javascript:void(0)" onClick="vote(14002);">投推荐票</a><a
                                id="err-report" href="javascript:void(0)" onClick="report('魏书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "902275.html"; var next_page = "902338.html"; var index_page = "index.html"; var sortid = "9"; var article_id = "14002"; var chapter_id = "902294"; var articlename = "魏书"; var chaptername = " 卷八十 列传第六十八"; var author = "魏收"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>