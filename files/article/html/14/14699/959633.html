<!DOCTYPE html>
<html>
<head>
<meta charset="gbk" />
<title>元史- 卷一百六十九 列传第五十六-在线阅读-哈西文学网</title>
<meta name="keywords" content="宋濂，元史， 卷一百六十九 列传第五十六全文， 卷一百六十九 列传第五十六在线阅读 哈西文学网" />
<meta name="description" content="哈西文学网提供宋濂的元史  卷一百六十九 列传第五十六全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/14699/959633.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/14699/959633.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 元史</div>
		<div class="fr"><a id="add-bookcase" href="javascript:void(0)" onClick="addbookcase(14699,0);">加入书架</a>|<a id="book-vote" href="javascript:void(0)" onClick="vote(14699);">投推荐票</a>|<a id="err-report" href="javascript:void(0)" onClick="report('元史出错啦!');">错误举报</a>|<a href="https://www.haxi88.com/files/article/info/14/14699.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷一百六十九 列传第五十六</h1>
            <div class="link xb">
                <a href="959603.html">上一页</a>&larr;<a href="index.html">返回列表</a>&rarr;<a
                    href="959669.html">下一页</a></div>			
            <div id="BookText">&nbsp;&nbsp;&nbsp;&nbsp;○贺仁杰<br /><br />&nbsp;&nbsp;&nbsp;&nbsp;贺仁杰，字宽甫，其先河东隰州人，祖种德徒关中，遂为京兆人。父贲，<br /><br />&nbsp;&nbsp;&nbsp;&nbsp;有材略，善攻战，数从军有功。关中兵后积尸满野，贲买地金天门外，为大冢收<br /><br />&nbsp;&nbsp;&nbsp;&nbsp;瘗之。远近闻者，争辇尸来葬，复以私钱劳之。尝治室于毁垣中，得白金七千五<br /><br />&nbsp;&nbsp;&nbsp;&nbsp;百两，谓其妻郑曰：“语云：匹夫无故获千金，必有非常之祸。”时世祖以皇太<br /><br />&nbsp;&nbsp;&nbsp;&nbsp;弟受诏征云南，驻军六盘山，乃持五千两往献之，世祖曰：“天以赐汝，焉用献！”<br /><br />&nbsp;&nbsp;&nbsp;&nbsp;对曰：“殿下新封秦，金出秦地，此天以授殿下，臣不敢私，愿以助军。”且言<br /><br />&nbsp;&nbsp;&nbsp;&nbsp;其子仁杰可用状，即召入宿卫。其军帅怒贲不先白己而专献金，下贲狱。世祖闻<br /><br />&nbsp;&nbsp;&nbsp;&nbsp;之，大怒，执帅将杀之，以勋旧而止。世祖即位，赐贲金符，总管京兆诸军奥鲁，<br /><br />&nbsp;&nbsp;&nbsp;&nbsp;卒，赠输忠立义功臣、银青荣禄大夫、大司徒，追封雍国公，谥贞献。<br /><br />&nbsp;&nbsp;&nbsp;&nbsp;仁杰从世祖，南征云南，北征乃颜，皆著劳绩。后与董文忠居中事上，同志<br /><br />&nbsp;&nbsp;&nbsp;&nbsp;协力，知无不言，言无不听，多所裨益，而言不外泄，帝深爱重之。至元十三年，<br /><br />&nbsp;&nbsp;&nbsp;&nbsp;宋平，惟川蜀久不下。四川制置使张珏守重庆，合州安抚使王立守钓鱼山，相拒<br /><br />&nbsp;&nbsp;&nbsp;&nbsp;二十余年。诏建东西行枢密院，督兵进伐，合丹、阔里吉思领东院，攻钓鱼山；<br /><br />&nbsp;&nbsp;&nbsp;&nbsp;不花、李德辉领西院，攻重庆。德辉分守成都，获王立钞卒张A，纵之使谕立降。<br /><br />&nbsp;&nbsp;&nbsp;&nbsp;立复遣张A等奉蜡书告德辉，能自来即降。德辉遂从五百骑至钓鱼山，与东院同<br /><br />&nbsp;&nbsp;&nbsp;&nbsp;受立降。东院复奏诛立，并言德辉越境邀功，下立长安狱。西院从事吕镏炼迹<br /><br />&nbsp;&nbsp;&nbsp;&nbsp;以兵事告许衡，许衡告仁杰，仁杰为言于帝。帝召枢密臣责之曰：“汝等以人命<br /><br />&nbsp;&nbsp;&nbsp;&nbsp;为戏耶！今召王立，立生则已，死则汝等亦从之。”立至，赐金虎符，仍以为合<br /><br />&nbsp;&nbsp;&nbsp;&nbsp;州安抚使。<br /><br />&nbsp;&nbsp;&nbsp;&nbsp;帝一日召仁杰至榻前，出白金，谓之曰：“此汝父六盘所献者，闻汝母来，<br /><br />&nbsp;&nbsp;&nbsp;&nbsp;可持以归养。”辞不许，乃归白母，尽散之宗族。帝欲选民间童女充后宫；及有<br /><br />&nbsp;&nbsp;&nbsp;&nbsp;司买物，多非其土产；山后盐禁，久为民害，皆奏罢之。民为之立祠。<br /><br />&nbsp;&nbsp;&nbsp;&nbsp;十七年，上都留守阙，宰相拟廷臣以十数，皆不纳，帝顾仁杰曰：“无以易<br /><br />&nbsp;&nbsp;&nbsp;&nbsp;卿者。”特授正议大夫、上都留守，兼本路总管、开平府尹。明年，赐三珠虎符，<br /><br />&nbsp;&nbsp;&nbsp;&nbsp;进资德大夫，兼虎贲亲军都指挥使。寻加荣禄大夫、中书右丞，留守如故。尚书<br /><br />&nbsp;&nbsp;&nbsp;&nbsp;省立，桑哥用事，奏上都留守司钱谷多失实。召留守忽剌忽耳及仁杰廷辨，仁杰<br /><br />&nbsp;&nbsp;&nbsp;&nbsp;曰：“臣汉人，不能禁吏戢奸，致钱谷多耗伤，臣之罪。”忽剌忽耳曰：“臣为<br /><br />&nbsp;&nbsp;&nbsp;&nbsp;长，印在臣手，事未有不关白而能行者，臣之罪。”帝曰：“以爵让人者有之，<br /><br />&nbsp;&nbsp;&nbsp;&nbsp;未有争引咎归己者。”置勿问。<br /><br />&nbsp;&nbsp;&nbsp;&nbsp;仁杰在官五十余年，为留守者居半，车驾春秋行幸，出入供亿，未尝致上怒。<br /><br />&nbsp;&nbsp;&nbsp;&nbsp;其妻刘没，帝欲为娶贵族，固辞，乃娶民间女，已而丧明，夫妻相敬如初，未尝<br /><br />&nbsp;&nbsp;&nbsp;&nbsp;置媵妾。<br /><br />&nbsp;&nbsp;&nbsp;&nbsp;大德九年，年七十二，请老，拜光禄大夫、平章政事，商议陕西行中书省事，<br /><br />&nbsp;&nbsp;&nbsp;&nbsp;赐白金、楮币、锦袍、玉带，归第。以子胜袭上都留守、虎贲指挥使。后成宗崩，<br /><br />&nbsp;&nbsp;&nbsp;&nbsp;仁宗入清内难，念世祖旧臣，欲有所咨访，召赴阙，行至樊桥而卒。赠恭勤竭力<br /><br />&nbsp;&nbsp;&nbsp;&nbsp;功臣、仪同三司、太保、上柱国，追封雍国公，谥忠贞。延v六年，加赠推诚宣<br /><br />&nbsp;&nbsp;&nbsp;&nbsp;力翊运功臣、太师、开府仪同三司、上柱国，追封奉元王。子胜，自有传。<br /><br />&nbsp;&nbsp;&nbsp;&nbsp;○贾昔剌<br /><br />&nbsp;&nbsp;&nbsp;&nbsp;贾昔剌，燕之大兴人也。本姓贾氏，其父仕金为庖人。昔剌体貌魁硕，有志<br /><br />&nbsp;&nbsp;&nbsp;&nbsp;于当世。岁甲申，因近臣入见庄圣太后，遂从睿宗于和林，典司御膳，以其须黄，<br /><br />&nbsp;&nbsp;&nbsp;&nbsp;赐名昔剌，俾氏族与蒙古人同，甚亲幸之；又虑其汉人，不习于风土，令徙居濂<br /><br />&nbsp;&nbsp;&nbsp;&nbsp;州。帝复思之曰：“昔剌在吾左右，饮食殊安适。”促召入供奉，诸庖人皆隶焉。<br /><br />&nbsp;&nbsp;&nbsp;&nbsp;世祖在潜邸，知其重厚，使从迎皇后于弘吉剌之地，自是预谋帷幄，动中机会，<br /><br />&nbsp;&nbsp;&nbsp;&nbsp;内出银三千两，使买珍膳，乘传上太官，恣其出入不问。又赐以牝马及驹三十匹，<br /><br />&nbsp;&nbsp;&nbsp;&nbsp;并牧户与之。是时兵余，数以所赐分遗乡里。世祖即位，立尚食、尚药二局，赐<br /><br />&nbsp;&nbsp;&nbsp;&nbsp;金符，提点局事，兼领进纳御膳生料。年老，谢事，病笃，索所赐衣衣之而卒。<br /><br />&nbsp;&nbsp;&nbsp;&nbsp;追封闻喜郡侯，谥敬懿。<br /><br />&nbsp;&nbsp;&nbsp;&nbsp;子丑妮子，方幼时，世祖爱之，尝坐之御席傍。从征云南，跃马入水，斫战<br /><br />&nbsp;&nbsp;&nbsp;&nbsp;船，破其军，帝奇其勇敢，而戒其轻锐。己未，从伐宋，还自鄂州，卒。追封临<br /><br />&nbsp;&nbsp;&nbsp;&nbsp;汾郡公，谥显毅。<br /><br />&nbsp;&nbsp;&nbsp;&nbsp;子虎林赤，智勇绝人。阿里不哥之叛，出其家名马以助官军。从幸和林，中<br /><br />&nbsp;&nbsp;&nbsp;&nbsp;道值大风，昼晦，敌猝至，击走之。还，佩其大父金符，提点尚食、尚药二局，<br /><br />&nbsp;&nbsp;&nbsp;&nbsp;历尚膳使，兼司农。尝入侍，帝问治天下何为本，曰：“重农为本。”何为先，<br /><br />&nbsp;&nbsp;&nbsp;&nbsp;曰：“用贤为先。用贤则天下治，重农则百姓足。”帝深善之，超拜宣徽使，辞，<br /><br />&nbsp;&nbsp;&nbsp;&nbsp;改佥院事，仍领尚膳使，卒。<br /><br />&nbsp;&nbsp;&nbsp;&nbsp;子秃坚不花，袭世职为尚药、尚食局提点，世祖以故家子，独奇之，谓他日<br /><br />&nbsp;&nbsp;&nbsp;&nbsp;可大用，使在左右。从征乃颜，军次杭海，敌猝至，帝令急击之。诸近侍见其势<br /><br />&nbsp;&nbsp;&nbsp;&nbsp;盛，多畏避，秃坚不花即驰入其阵，疾战，破走之，擒其首将以归。移军哈罕，<br /><br />&nbsp;&nbsp;&nbsp;&nbsp;大风，昼晦，敌兵千人，鼓噪以进，秃坚不花奋击，身被十余疮，犹力战，复大<br /><br />&nbsp;&nbsp;&nbsp;&nbsp;破之，帝奇其勇。杭海叛者请降，众议以为亲犯王师，宜诛之，秃坚不花独曰：<br /><br />&nbsp;&nbsp;&nbsp;&nbsp;“杭海本吾人，或诱之以叛，岂其本心哉！且兵法杀降不祥，宜赦之。”帝曰：<br /><br />&nbsp;&nbsp;&nbsp;&nbsp;“秃坚不花议是。”以此益知其可用，升同佥宣徽院事。每论政帝前，言直而气<br /><br />&nbsp;&nbsp;&nbsp;&nbsp;不慑，帝亦知其直。令察宿卫之士，有才器者以名闻，所论荐数十人，用之皆称<br /><br />&nbsp;&nbsp;&nbsp;&nbsp;职，时论归之。<br /><br />&nbsp;&nbsp;&nbsp;&nbsp;成宗即位，诸侯王会于上京，凡刍饩宴享之节、赐予多寡、疏戚之分，无一<br /><br />&nbsp;&nbsp;&nbsp;&nbsp;不当其意，帝喜曰：“宣徽得秃坚不花足矣。”进同知宣徽院事。四年，帝弗豫，<br /><br />&nbsp;&nbsp;&nbsp;&nbsp;召入侍疾，一食一饮，必尝乃进。帝体既安，赐钱，不受，解衣赐之。尝从巡幸，<br /><br />&nbsp;&nbsp;&nbsp;&nbsp;禁中卫士感奋有所欲言，帝命进而问之，皆曰：“臣等宿卫有年矣，日膳充、岁<br /><br />&nbsp;&nbsp;&nbsp;&nbsp;赐以时者，诚荷陛下厚恩，亦由宣徽有能官秃坚不花其人也。”帝悦，赐珠袍，<br /><br />&nbsp;&nbsp;&nbsp;&nbsp;超拜宣徽使。辞曰：“先臣服勤，于兹三世矣，位不过佥佐，臣何敢有加于先臣<br /><br />&nbsp;&nbsp;&nbsp;&nbsp;乎！”帝嘉其退让，乃允其请。九年，北方乞禄伦部大雪，奏买驼马，补其死损，<br /><br />&nbsp;&nbsp;&nbsp;&nbsp;出衣币于内府，身往给之，全活者数万人，还，赐七宝笠。十年，帝病甚，入侍<br /><br />&nbsp;&nbsp;&nbsp;&nbsp;疾愈谨。及大渐，内难将作，揆以正义，无所回挠。<br /><br />&nbsp;&nbsp;&nbsp;&nbsp;武宗入即位，深嘉其忠，进阶荣禄大夫，遥授平章政事，商议宣徽院事，行<br /><br />&nbsp;&nbsp;&nbsp;&nbsp;金复州新附军万户府达鲁花赤。至大二年，诏出金帛，大赉北边诸军，以秃坚不<br /><br />&nbsp;&nbsp;&nbsp;&nbsp;花明习事宜，能不惮劳苦，使即军中与其帅月赤察儿定议而给之，诸部大悦。帝<br /><br />&nbsp;&nbsp;&nbsp;&nbsp;深器之，拜宣徽使，出内藏兼金带赐之。为同官贾廷瑞所嫉，廷瑞请以宣徽院为<br /><br />&nbsp;&nbsp;&nbsp;&nbsp;门下省，尚书省奏廷瑞擅易官制，帝大怒，欲杀之。秃坚不花力谏不可，帝曰：<br /><br />&nbsp;&nbsp;&nbsp;&nbsp;“贾廷瑞毁卿不直一钱，卿何力言邪？”对曰：“廷瑞所坐不当死，不敢以臣私<br /><br />&nbsp;&nbsp;&nbsp;&nbsp;隙，误陛下失刑。”廷瑞遂得免。帝访群臣以治道，秃坚不花以为治国安民之实<br /><br />&nbsp;&nbsp;&nbsp;&nbsp;在于生财节用。帝嘉纳焉。转光禄大夫。<br /><br />&nbsp;&nbsp;&nbsp;&nbsp;仁宗即位，加金紫光禄大夫。廷v四年，朔方又被风雪为灾，秃坚不花请赈<br /><br />&nbsp;&nbsp;&nbsp;&nbsp;之如大德时，且出私家马二百匹以为助，赐钱酬其价，不受，解御衣赐之。托恩<br /><br />&nbsp;&nbsp;&nbsp;&nbsp;幸以求赏者，辄抑弗予。帖失、王廷显，皆同官也，帝赐帖失海舶，秃坚不花曰：<br /><br />&nbsp;&nbsp;&nbsp;&nbsp;“此军国之所资，上不宜赐，下不宜受。”帝赐廷显玉带，廷显欲取太官羊钱一<br /><br />&nbsp;&nbsp;&nbsp;&nbsp;万五千缗充其价，又执不可。于是怨之者众。七年，以疾去官。英宗即位，帖失<br /><br />&nbsp;&nbsp;&nbsp;&nbsp;竟谮杀之，后帖失以大逆伏诛，事乃白，赠推忠宣力守谅功臣、太傅、开府仪同<br /><br />&nbsp;&nbsp;&nbsp;&nbsp;三司、上柱国，追封冀国公，谥忠隐。后进封冀安王；加赠其曾祖昔剌推忠翊运<br /><br />&nbsp;&nbsp;&nbsp;&nbsp;功臣、金紫光禄大夫、太保，进封绛国公；祖丑妮子崇德效节功臣、仪同三司、<br /><br />&nbsp;&nbsp;&nbsp;&nbsp;太傅、柱国，追封绛国公；父虎林赤推诚宣力守德功臣、太师、开府仪同三司、<br /><br />&nbsp;&nbsp;&nbsp;&nbsp;上柱国，进封临汾王。<br /><br />&nbsp;&nbsp;&nbsp;&nbsp;子班卜、忽里台、也速古、秃忽赤，皆至显官。<br /><br />&nbsp;&nbsp;&nbsp;&nbsp;○刘哈剌八都鲁<br /><br />&nbsp;&nbsp;&nbsp;&nbsp;刘哈剌八都鲁，河东人，本姓刘氏，家世业医。至元八年，世祖驻跸白海，<br /><br />&nbsp;&nbsp;&nbsp;&nbsp;以近臣言，得召见。世祖谓其目有火光，异之，遂留侍左右，初赐名哈剌斡脱赤。<br /><br />&nbsp;&nbsp;&nbsp;&nbsp;十七年，擢太医院管勾。昔里吉叛，宗王别里铁穆而奉命往征之，帝谕哈剌八都<br /><br />&nbsp;&nbsp;&nbsp;&nbsp;鲁曰：“当行者多避事，汝善医，复习骑射，能从行乎？”对曰：“事君不辞难，<br /><br />&nbsp;&nbsp;&nbsp;&nbsp;臣不行将何为！”即请授甲，帝曰：“汝安用甲？”对曰：“臣愿备一战士。”<br /><br />&nbsp;&nbsp;&nbsp;&nbsp;帝曰：“医，汝事也，甲不可得。”惟赐以环刀、弓矢、裘马等物。将行，闻母<br /><br />&nbsp;&nbsp;&nbsp;&nbsp;疾，请归省，帝命给驿而归。既见母，不敢以远役告，母亦微知之，谓曰：“汝<br /><br />&nbsp;&nbsp;&nbsp;&nbsp;第行，我疾安矣。”遂即辞去，忍泪不下，而鼻血暴出，数里弗止，驰至王所。<br /><br />&nbsp;&nbsp;&nbsp;&nbsp;一日，猎于野，有狐窜草中，王射之，不中，哈剌八都鲁一发中之，王大喜。<br /><br />&nbsp;&nbsp;&nbsp;&nbsp;王妃有疾，与药即愈，王又喜，奏为其府长吏。及将战，从王请甲，王曰：“上<br /><br />&nbsp;&nbsp;&nbsp;&nbsp;不与汝，我何敢与！”因留之，使领辎重。哈剌八都鲁不肯，曰：“大丈夫当效<br /><br />&nbsp;&nbsp;&nbsp;&nbsp;命行阵，乃守营帐如妇人耶！”见有甲者，饮以酒，高价取之，明日，被以往。<br /><br />&nbsp;&nbsp;&nbsp;&nbsp;王望见其介而驰走，使人问之，免胄曰：“我也。”因慨然曰：“一人兴善，万<br /><br />&nbsp;&nbsp;&nbsp;&nbsp;人可激，我为万人激耳！”中道，三遇贼，贼射之，皆不中。王喜甚，解衣衣之<br /><br />&nbsp;&nbsp;&nbsp;&nbsp;曰：“此所以识也。”师次金山，路隘，顿兵未能进，有使者云自脱忽王所来，<br /><br />&nbsp;&nbsp;&nbsp;&nbsp;曰：“我受太祖分地，守此不敢失。凡上所使与昔里吉之过我者，吾并饮食供给<br /><br />&nbsp;&nbsp;&nbsp;&nbsp;之，无异心也。且愿见天子，而道远无援，今闻王来甚喜，得一见可乎？”王以<br /><br />&nbsp;&nbsp;&nbsp;&nbsp;为信，左右曰：“此诈也，脱忽所居要害，殆与昔里吉为耳目，愿勿听。”乃羁<br /><br />&nbsp;&nbsp;&nbsp;&nbsp;其人，遣兵间道窥之，获其游骑三十人，讯之得其情，知脱忽方饮酣。遂出其不<br /><br />&nbsp;&nbsp;&nbsp;&nbsp;意，进击，大败之，因获昔里吉所遣使，知其不为备，又乘势进击，大破擒之，<br /><br />&nbsp;&nbsp;&nbsp;&nbsp;王乃命哈剌八都鲁献俘行宫。帝见其瘠甚，辍御膳羊u以赐，既拜受，先割其美<br /><br />&nbsp;&nbsp;&nbsp;&nbsp;者怀之。帝问其故，对曰：“臣始与母诀，今归，母幸存，请以君赐遗之。”帝<br /><br />&nbsp;&nbsp;&nbsp;&nbsp;嘉其志，命自今凡赐之食，必先赐其母。以功授和林等处宣慰副使，赐与甚厚。<br /><br />&nbsp;&nbsp;&nbsp;&nbsp;二十三年，升同知宣慰司事。二十四年，又升宣慰使。<br /><br />&nbsp;&nbsp;&nbsp;&nbsp;二十五年，海都犯边，尚书省以和林屯粮，当得知缓急轻重者掌其出纳，奏<br /><br />&nbsp;&nbsp;&nbsp;&nbsp;用怯伯。帝曰：“钱谷非怯伯所知，哈剌斡脱赤可使也。”进阶嘉议大夫，职如<br /><br />&nbsp;&nbsp;&nbsp;&nbsp;故，使怯伯与俱。二十六年，海都兵至，皇子北安王使报怯伯，率其民避去。怯<br /><br />&nbsp;&nbsp;&nbsp;&nbsp;伯与哈剌八都鲁南行六日，止八儿不剌，距海都军五六十里。怯伯大惧曰：“事<br /><br />&nbsp;&nbsp;&nbsp;&nbsp;忽矣，不如顺之。”哈剌八都鲁语其弟钦祖、荣祖曰：“怯伯有二心矣。”遂潜<br /><br />&nbsp;&nbsp;&nbsp;&nbsp;遁，与探马赤千户忽剌思遇，从骑百余人，问之，急剌思曰：“吾在海都军中，<br /><br />&nbsp;&nbsp;&nbsp;&nbsp;闻怯伯反，宣慰脱身归报天子，我故追以来。”哈剌八都鲁察其诚，与之谋，结<br /><br />&nbsp;&nbsp;&nbsp;&nbsp;阵乘高立于西南，令之曰：“吾将往责怯伯，汝曹勿动，见吾执弓而起，即相应<br /><br />&nbsp;&nbsp;&nbsp;&nbsp;也。”既见怯伯，怯伯盛言海都之令以威之。哈剌八都鲁诡辞自解，得间，疾趋。<br /><br />&nbsp;&nbsp;&nbsp;&nbsp;忽剌思整阵以出，怯伯遣骑来追，屡拒却之。道遇送军装者，因护之至盐海。及<br /><br />&nbsp;&nbsp;&nbsp;&nbsp;入见，帝喜曰：“人言汝陷贼，乃能来耶！”命与酒馔。顾谓侍臣曰：“譬诸畜<br /><br />&nbsp;&nbsp;&nbsp;&nbsp;犬，得美食而弃其主，怯伯是也。虽未得食而不忘其主，此人是也。”更其名曰<br /><br />&nbsp;&nbsp;&nbsp;&nbsp;察罕斡脱赤，赐以钞五千贯，顿首辞谢，乞以所赐与同来者。帝特命受之，而令<br /><br />&nbsp;&nbsp;&nbsp;&nbsp;中书定其同来者之赏有差。<br /><br />&nbsp;&nbsp;&nbsp;&nbsp;二十七年，迁正奉大夫、河东山西道宣慰使。奏曰：“臣累战而归，衣裘尽<br /><br />&nbsp;&nbsp;&nbsp;&nbsp;弊。河东，臣故乡也，愿乞锦衣以为荣。”帝以金织文衣赐之。居二年，召还，<br /><br />&nbsp;&nbsp;&nbsp;&nbsp;帝谕之曰：“自此而北，乃颜故地曰阿八剌忽者，产鱼，吾今立城，而以兀速、<br /><br />&nbsp;&nbsp;&nbsp;&nbsp;憨哈纳思、乞里吉思三部人居之，名其城曰肇州。汝往为宣慰使，仍别赐汝名曰<br /><br />&nbsp;&nbsp;&nbsp;&nbsp;小龙儿，或曰哈剌八都鲁，汝可自择之。”对曰：“龙，非臣下所敢承。”帝曰：<br /><br />&nbsp;&nbsp;&nbsp;&nbsp;“然则哈剌八都鲁可也。”复赐以绣衣、玉带，及钞五千贯，其为人主所眷注如<br /><br />&nbsp;&nbsp;&nbsp;&nbsp;此。既至，定市里，安民居。一日，得鱼九尾，皆千斤，遣使来献。俄召还。三<br /><br />&nbsp;&nbsp;&nbsp;&nbsp;十一年春，世祖崩，太傅伯颜奉皇太后旨，命之曰：“东方汝尝镇之，今以属汝，<br /><br />&nbsp;&nbsp;&nbsp;&nbsp;勿俟制命。”乃以为咸平宣慰使。元贞元年，召为御史中丞，行至懿州，病卒。<br /><br />&nbsp;&nbsp;&nbsp;&nbsp;○石抹明里<br /><br />&nbsp;&nbsp;&nbsp;&nbsp;石抹明里，契丹人，姓石抹，世典内膳。国制，内膳为近臣，非笃敬素著者<br /><br />&nbsp;&nbsp;&nbsp;&nbsp;不得为。明里祖曷鲁，事太祖，睿宗尝求之于帝，帝听以其僚十人往，敕之曰：<br /><br />&nbsp;&nbsp;&nbsp;&nbsp;“皇子方总兵辟地，朕辍尔以事之。能以事朕之恭事之，将用黄金覆周汝身矣。”<br /><br />&nbsp;&nbsp;&nbsp;&nbsp;显懿庄圣皇后语宪宗、世祖曰：“曷鲁事太祖，圣躬或小不豫，其烹庖之精，百<br /><br />&nbsp;&nbsp;&nbsp;&nbsp;倍平日，汝兄弟当终始遇之。”睿宗尝从太宗西征，在道绝汲，曷鲁晨起，聚草<br /><br />&nbsp;&nbsp;&nbsp;&nbsp;上霜，煮羹以进。睿宗问曰：“何从得水？”因告之故，师还，赐金帛甚厚。年<br /><br />&nbsp;&nbsp;&nbsp;&nbsp;八十卒。<br /><br />&nbsp;&nbsp;&nbsp;&nbsp;中统初，明里入见，世祖令侍臣送明里于裕宗，且曰：“明里，朕亲臣之子<br /><br />&nbsp;&nbsp;&nbsp;&nbsp;也，今以事汝，令典膳事。”已而世祖尝命裕宗：令从人十人来，朕将行赏焉。<br /><br />&nbsp;&nbsp;&nbsp;&nbsp;十人者至帝前，四人列于明里上，帝曰：“第五人非明里耶？”对曰：“然。”<br /><br />&nbsp;&nbsp;&nbsp;&nbsp;帝曰：“上之。”明里越一人立，帝又曰：“更上之。”明里又越一人立，帝曰：<br /><br />&nbsp;&nbsp;&nbsp;&nbsp;“止。”赐金纹衣一袭。明里出，侍臣以明里后来反居上，相与耳语，帝闻之曰：<br /><br />&nbsp;&nbsp;&nbsp;&nbsp;“明里之祖曷鲁，事太祖、睿宗以及朕兄弟，尔时汝辈安在？顾谓后来耶！”帝<br /><br />&nbsp;&nbsp;&nbsp;&nbsp;亲讨反者于北方，明里请备持矛，师还第功，赐白金百两。至元二十八年，为典<br /><br />&nbsp;&nbsp;&nbsp;&nbsp;膳令。成宗即位，加朝列大夫，赐金带，又赐御衣一袭、钞万五千贯，诏曰：<br /><br />&nbsp;&nbsp;&nbsp;&nbsp;“明里旧臣，其令诸子入宿卫，可假礼部尚书，进阶嘉议大夫，食尚书禄以老。”<br /><br />&nbsp;&nbsp;&nbsp;&nbsp;武宗即位，诏曰：“明里夫妇，历事帝后，保抱朕躬，朕甚德之。可特令明里荣<br /><br />&nbsp;&nbsp;&nbsp;&nbsp;禄大夫、司徒；其妻梅仙封顺国夫人。赐黄金二百五十两、白金千五百两、衣一<br /><br />&nbsp;&nbsp;&nbsp;&nbsp;袭。”仁宗在东宫，语宫人曰：“昔朕有疾甚危，徽仁裕圣皇后忧之，梅仙守视，<br /><br />&nbsp;&nbsp;&nbsp;&nbsp;不解带者七十日。今不敢忘，其赐明里宝带、锦衣、舆及四骡。”至大三年二月<br /><br />&nbsp;&nbsp;&nbsp;&nbsp;卒，年六十有九。子皆显贵。<br /><br />&nbsp;&nbsp;&nbsp;&nbsp;○谢仲温<br /><br />&nbsp;&nbsp;&nbsp;&nbsp;谢仲温，字君玉，丰州丰县人。父睦欢，以赀雄乡曲间，大兵南下，转客兀<br /><br />&nbsp;&nbsp;&nbsp;&nbsp;剌城。太祖攻西夏，过其城，睦欢与其帅迎降。从攻西京，睦欢力战先登，连中<br /><br />&nbsp;&nbsp;&nbsp;&nbsp;三矢，仆城下。太宗见而怜之，命军校拔其矢，缚牛，刳其肠，裸而纳诸牛腹中，<br /><br />&nbsp;&nbsp;&nbsp;&nbsp;良久乃苏，誓以死报，每遇敌，必身先之，官至太原路金银铁冶达鲁花赤。<br /><br />&nbsp;&nbsp;&nbsp;&nbsp;仲温丰颐广颡，声音洪亮，略涉书史。壬子岁，见世祖于野狐岭，命备宿卫，<br /><br />&nbsp;&nbsp;&nbsp;&nbsp;凡所行幸，必在左右。丙辰，城上都，仲温为工部提领，董其役。帝曰：“汝但<br /><br />&nbsp;&nbsp;&nbsp;&nbsp;执梃，虽百千人，宁不惧汝耶！”己未，大军围鄂，令督诸将。时守江军士乏食，<br /><br />&nbsp;&nbsp;&nbsp;&nbsp;仲温教之罾鱼，以充其食，帝喜谓侍臣曰：“朕思不及此。饮以驼乳，他日不忘<br /><br />&nbsp;&nbsp;&nbsp;&nbsp;汝也。”一夕，帝闻敌军欢噪，命警备，仲温奉绳床，帝凭其肩以行，至旦不能<br /><br />&nbsp;&nbsp;&nbsp;&nbsp;寐。中统元年，擢平阳、太原两路宣抚使；二年，改西京。至元九年，迁顺德路<br /><br />&nbsp;&nbsp;&nbsp;&nbsp;总管。时方用兵江淮，有寡妇鬻子以偿转输之直，仲温出俸金赎还之。十六年，<br /><br />&nbsp;&nbsp;&nbsp;&nbsp;为湖南宣慰使。二十二年，改淮东。岁旱，仲温导白水塘溉民田，公私赖焉。<br /><br />&nbsp;&nbsp;&nbsp;&nbsp;三十年春，入见，帝曰：“汝非谢仲温乎？朕谓汝死矣！”从容语及攻鄂时<br /><br />&nbsp;&nbsp;&nbsp;&nbsp;事，帝喜甚，谕曰：“汝将复官乎？朕当为卿择之。”对曰：“臣老矣，无能为<br /><br />&nbsp;&nbsp;&nbsp;&nbsp;也，一子早亡，惟有孙孛完，幸陛下怜之。”即日命备宿卫。大德六年卒，年八<br /><br />&nbsp;&nbsp;&nbsp;&nbsp;十。<br /><br />&nbsp;&nbsp;&nbsp;&nbsp;子兰，江浙达鲁花赤，先卒。孙孛完，承事郎、冀宁等路管民提举司达鲁花<br /><br />&nbsp;&nbsp;&nbsp;&nbsp;赤。<br /><br />&nbsp;&nbsp;&nbsp;&nbsp;○高<br /><br />&nbsp;&nbsp;&nbsp;&nbsp;高，字彦解，渤海人。世仕金，祖彝，徙居上党。父守忠，国初为千户。<br /><br />&nbsp;&nbsp;&nbsp;&nbsp;太宗九年，从亲王口温不花攻黄州，殁于兵。事世祖，备宿卫，颇见亲幸。至<br /><br />&nbsp;&nbsp;&nbsp;&nbsp;元初，立燕王为皇太子，诏选才隽士充官属，以掌艺文，兼领中酝、宫卫监门<br /><br />&nbsp;&nbsp;&nbsp;&nbsp;事，又监作皇太子宫，规制有法，帝嘉之，锡以金币、厩马，因赐名失剌。十八<br /><br />&nbsp;&nbsp;&nbsp;&nbsp;年，授中议大夫、工部侍郎，行同知王府都总管府事。十九年春，皇太子从帝北<br /><br />&nbsp;&nbsp;&nbsp;&nbsp;幸。时丞相阿合马留守大都，专权贪恣，人厌苦之。益都千户王著与高和尚等，<br /><br />&nbsp;&nbsp;&nbsp;&nbsp;因构变谋杀之。三月十七日，宿卫宫中，西蕃僧二人至中书省，言今夕皇太子<br /><br />&nbsp;&nbsp;&nbsp;&nbsp;与国师来建佛事。省中疑之，俾尝出入东宫者杂识视之，等皆莫识也，乃作西<br /><br />&nbsp;&nbsp;&nbsp;&nbsp;蕃语询二僧曰：“皇太子及国师今至何处？”二僧失色。又以汉语诘之，仓皇莫<br /><br />&nbsp;&nbsp;&nbsp;&nbsp;能对，遂执二僧属吏。讯之皆不伏，恐有变，乃与尚书忙兀儿、张九思集卫士<br /><br />&nbsp;&nbsp;&nbsp;&nbsp;及官兵，各执弓矢以备。顷之，枢密副使张易亦领兵驻宫外。问：“果何为？”<br /><br />&nbsp;&nbsp;&nbsp;&nbsp;易曰：“夜后当自见。”固问，乃附耳语曰：“皇太子来诛阿合马也。”夜二<br /><br />&nbsp;&nbsp;&nbsp;&nbsp;鼓，忽闻人马声，遥见烛笼仪仗，将至宫门，其一人前呼启关，谓九思曰：<br /><br />&nbsp;&nbsp;&nbsp;&nbsp;“他时殿下还宫，必以完泽、赛羊二人先，请得见二人，然后启关。”呼二人<br /><br />&nbsp;&nbsp;&nbsp;&nbsp;不应，即语之曰：“皇太子平日未尝行此门，今何来此也？”贼计穷，趋南门。<br /><br />&nbsp;&nbsp;&nbsp;&nbsp;留张子政等守西门，亟走南门伺之。但闻传呼省官姓名，烛影下遥见阿合马及<br /><br />&nbsp;&nbsp;&nbsp;&nbsp;左丞郝祯已被杀。乃与九思大呼曰：“此贼也！”叱卫士急捕之，高和尚等皆<br /><br />&nbsp;&nbsp;&nbsp;&nbsp;溃去，惟王著就擒。黎明，中丞也先帖木儿与等驰驿往上都，以其事闻。帝以<br /><br />&nbsp;&nbsp;&nbsp;&nbsp;中外未安，当益严武备，遂劳使遣亟还。高和尚等寻皆伏诛。二十二年，迁嘉议<br /><br />&nbsp;&nbsp;&nbsp;&nbsp;大夫，同知大都留守司事，兼少府监。久之，迁中奉大夫、河南等路宣慰使。卒，<br /><br />&nbsp;&nbsp;&nbsp;&nbsp;年五十三。<br /><br />&nbsp;&nbsp;&nbsp;&nbsp;○张九思<br /><br />&nbsp;&nbsp;&nbsp;&nbsp;张九思，字子有，燕宛平人。父滋，蓟州节度使。至元二年，九思入备宿卫，<br /><br />&nbsp;&nbsp;&nbsp;&nbsp;裕皇居东宫，一见奇之，以父荫当补外，特留不遣。江南既平，宋库藏金帛输内<br /><br />&nbsp;&nbsp;&nbsp;&nbsp;府，而分授东宫者多，置都总管府以主之，九思以工部尚书兼府事。十九年春，<br /><br />&nbsp;&nbsp;&nbsp;&nbsp;世祖巡幸上都，皇太子从，丞相阿合马留守。妖僧高和尚、千户王著等谋杀之，<br /><br />&nbsp;&nbsp;&nbsp;&nbsp;夜聚数百人为仪卫，称太子，入健德门，直趋东宫，传令启关甚遽。九思适直宿<br /><br />&nbsp;&nbsp;&nbsp;&nbsp;宫中，命主者不得擅启关，语在《高传》。贼知不可绐，循垣趋南门外，击杀<br /><br />&nbsp;&nbsp;&nbsp;&nbsp;丞相阿合马、左丞郝祯。时变起仓卒，且昏夜，众莫知所为，九思审其诈，叱宿<br /><br />&nbsp;&nbsp;&nbsp;&nbsp;卫士并力击贼，尽获之。贼之入也，矫太子命，征兵枢密副使张易，易不加审，<br /><br />&nbsp;&nbsp;&nbsp;&nbsp;遽以兵与之。易既坐诛，而刑官复论以知情，将传首四方。九思启太子曰：“张<br /><br />&nbsp;&nbsp;&nbsp;&nbsp;易应变不审，而授贼以兵，死复何辞！若坐以与谋，则过矣，请免传首。”皇太<br /><br />&nbsp;&nbsp;&nbsp;&nbsp;子言于帝，遂从之。九思讨贼时，右卫指挥使颜进在行，中流矢卒，怨家诬为贼<br /><br />&nbsp;&nbsp;&nbsp;&nbsp;党，将籍其孥，九思力辩之，得不坐。<br /><br />&nbsp;&nbsp;&nbsp;&nbsp;阿合马既败，和礼霍孙拜右丞相，中书庶务更新，省部用人，多所推荐。是<br /><br />&nbsp;&nbsp;&nbsp;&nbsp;年冬，立詹事院，以九思为丞，遂举名儒上党宋道、保定刘因、曹南夹谷之奇、<br /><br />&nbsp;&nbsp;&nbsp;&nbsp;东平李谦，分任东宫官属。二十二年，皇太子薨，朝议欲罢詹事院，九思抗言曰：<br /><br />&nbsp;&nbsp;&nbsp;&nbsp;“皇孙宗社人心所属，詹事所以辅成道德者也，奈何罢之！”众以为允。三十年，<br /><br />&nbsp;&nbsp;&nbsp;&nbsp;进拜中书左丞，兼詹事丞。明年，世祖崩，成宗嗣位，改詹事院为徽政，以九思<br /><br />&nbsp;&nbsp;&nbsp;&nbsp;为副使。十一月，进资德大夫、中书右丞。会修世祖、裕宗《实录》，命九思兼<br /><br />&nbsp;&nbsp;&nbsp;&nbsp;领史事。大德二年，拜荣禄大夫、中书平章政事。五年，加大司徒。六年，进阶<br /><br />&nbsp;&nbsp;&nbsp;&nbsp;光禄大夫，薨，年六十一。子金界奴，光禄大夫、河南省右丞。<br /><br />&nbsp;&nbsp;&nbsp;&nbsp;○王伯胜<br /><br />&nbsp;&nbsp;&nbsp;&nbsp;王伯胜，霸州文安人。兄伯顺，给事内廷，为世祖所亲幸，因以伯胜入见，<br /><br />&nbsp;&nbsp;&nbsp;&nbsp;命使宿卫。时伯胜年十一，广颡巨鼻，状貌屹然，帝顾谓伯顺曰：“此儿当胜卿，<br /><br />&nbsp;&nbsp;&nbsp;&nbsp;可名伯胜。”帝尝沃盥，水温冷甚称旨，问进水为谁，内侍李邦宁曰：“伯胜。”<br /><br />&nbsp;&nbsp;&nbsp;&nbsp;帝曰：“此儿他日必知为政，达人情矣。”至元二十五年，从征乃颜，以功授朝<br /><br />&nbsp;&nbsp;&nbsp;&nbsp;列大夫、拱卫直都指挥使。元贞元年，赐金虎符，进阶嘉议大夫。成宗即位，复<br /><br />&nbsp;&nbsp;&nbsp;&nbsp;进通议大夫。初，拱卫直隶教坊，卫卒多市井无赖，窜名宿卫。及伯胜为指挥使，<br /><br />&nbsp;&nbsp;&nbsp;&nbsp;乃尽募良家子易之。五年，扈从上都，天久雨，夜闻城西北有声如战鼙然。伯胜<br /><br />&nbsp;&nbsp;&nbsp;&nbsp;率卫卒百人出视之，乃大水暴至，立具畚锸，集土石、毡Y以塞门，分决壕隍以<br /><br />&nbsp;&nbsp;&nbsp;&nbsp;泄其势，至旦始定，而民弗知。丞相完泽以闻，帝嘉之。九年，以侍成宗疾，忤<br /><br />&nbsp;&nbsp;&nbsp;&nbsp;安西王，出为大宁路总管，伯顺亦出为梁王傅。武宗即位，召拜通奉大夫、也可<br /><br />&nbsp;&nbsp;&nbsp;&nbsp;鲁花赤、刑部尚书。至大二年，加右丞。明年，进银青荣禄大夫、大都留守，<br /><br />&nbsp;&nbsp;&nbsp;&nbsp;兼少府监。初，大都土城，岁必衣苇以御雨，日久土益坚，劳费益甚，伯胜奏罢<br /><br />&nbsp;&nbsp;&nbsp;&nbsp;之。仁宗立，正百官品秩，降授资德大夫，寻复升荣禄大夫，拜辽阳等处行中书<br /><br />&nbsp;&nbsp;&nbsp;&nbsp;省平章政事。辽阳省治懿州，州弊陋，民不知学。伯胜始至，为增郡学弟子员，<br /><br />&nbsp;&nbsp;&nbsp;&nbsp;择贤师以教之。使客至，无所舍，皆馆于民，民苦之，伯胜乃择隙地为馆厩，度<br /><br />&nbsp;&nbsp;&nbsp;&nbsp;闲田百顷，募民耕种，以廪饩之。岁大旱，伯胜斋戒以祷，祷毕即雨，人谓之平<br /><br />&nbsp;&nbsp;&nbsp;&nbsp;章雨。廷v二年，召为大都留守，辽阳民状其行事，言于中书，乞留伯胜，不报，<br /><br />&nbsp;&nbsp;&nbsp;&nbsp;民涕泣而去。三年，特授银青荣禄大夫。至治二年，赐金虎符，授武卫亲军都指<br /><br />&nbsp;&nbsp;&nbsp;&nbsp;挥使，兼大都屯田事，仍大都留守。奉诏监修文武楼，创咸宁殿，建太庙。泰定<br /><br />&nbsp;&nbsp;&nbsp;&nbsp;三年冬，以疾卒。赐翊忠宣力保惠功臣、太保、金紫光禄大夫、上柱国，追封蓟<br /><br />&nbsp;&nbsp;&nbsp;&nbsp;国公，谥忠敏。<br /><br />&nbsp;&nbsp;&nbsp;&nbsp;长子恪，初名安童，累官至兵部尚书，南台治书侍御史，佥宣徽院事。次马<br /><br />&nbsp;&nbsp;&nbsp;&nbsp;儿，以宣武将军袭武卫亲军都指挥使。孙善果袭。<br /><br />&nbsp;&nbsp;&nbsp;&nbsp;伯顺官至大司徒。</div>
            <div class="link">
                <a id="err-report" href="javascript:void(0)" onClick="report('元史出错啦!');">
                    错误举报</a><a id="add-bookcase" href="javascript:void(0)" onClick="addbookcase(14699,959633);">加入书签</a><a
                        href="959603.html">上一页</a>&larr;<a href="index.html">返回列表</a>&rarr;<a
                            href="959669.html">下一页</a><a id="book-vote" href="javascript:void(0)" onClick="vote(14699);">投推荐票</a><a
                                id="err-report" href="javascript:void(0)" onClick="report('元史更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "959603.html"; var next_page = "959669.html"; var index_page = "index.html"; var sortid = "9"; var article_id = "14699"; var chapter_id = "959633"; var articlename = "元史"; var chaptername = " 卷一百六十九 列传第五十六"; var author = "宋濂"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>