<!DOCTYPE html>
<html>
<head>
<meta charset="gbk" />
<title>晋书- 卷一 帝纪第一-在线阅读-哈西文学网</title>
<meta name="keywords" content="房玄龄等，晋书， 卷一 帝纪第一全文， 卷一 帝纪第一在线阅读 哈西文学网" />
<meta name="description" content="哈西文学网提供房玄龄等的晋书  卷一 帝纪第一全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/23/1357.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/23/1357.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 晋书</div>
		<div class="fr"><a id="add-bookcase" href="javascript:void(0)" onClick="addbookcase(23,0);">加入书架</a>|<a id="book-vote" href="javascript:void(0)" onClick="vote(23);">投推荐票</a>|<a id="err-report" href="javascript:void(0)" onClick="report('晋书出错啦!');">错误举报</a>|<a href="https://www.haxi88.com/files/article/info/0/23.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷一 帝纪第一</h1>
            <div class="link xb">
                <a href="index.html">上一页</a>&larr;<a href="index.html">返回列表</a>&rarr;<a
                    href="1358.html">下一页</a></div>			
            <div id="BookText">&nbsp;&nbsp;&nbsp;&nbsp;◎宣帝<br /><br />&nbsp;&nbsp;&nbsp;&nbsp;宣皇帝讳懿，字仲达，河内温县孝敬里人，姓司马氏。其先出自帝高阳之子<br /><br />&nbsp;&nbsp;&nbsp;&nbsp;重黎，为夏官祝融，历唐、虞、夏、商，世序其职。及周，以夏官为司马。其后<br /><br />&nbsp;&nbsp;&nbsp;&nbsp;程柏休父，周宣王时，以世官克平徐方，锡以官族，因而为氏。楚汉间，司马n<br /><br />&nbsp;&nbsp;&nbsp;&nbsp;为赵将，与诸侯伐秦。秦亡，立为殷王，都河内。汉以其地为郡，子孙遂家焉。<br /><br />&nbsp;&nbsp;&nbsp;&nbsp;自n八世，生征西将军钧，字叔平。钧生豫章太守量，字公度。量生颍川太守俊，<br /><br />&nbsp;&nbsp;&nbsp;&nbsp;字元异。俊生京兆尹防，字建公。帝即防之第二子也。少有奇节，聪明多大略，<br /><br />&nbsp;&nbsp;&nbsp;&nbsp;博学洽闻，伏膺儒教。汉末大乱，常慨然有忧天下心。南阳太守同郡杨俊名知人，<br /><br />&nbsp;&nbsp;&nbsp;&nbsp;见帝，未弱冠，以为非常之器。尚书清河崔琰与帝兄朗善，亦谓朗曰：“君弟聪<br /><br />&nbsp;&nbsp;&nbsp;&nbsp;亮明允，刚断英特，非子所及也。”<br /><br />&nbsp;&nbsp;&nbsp;&nbsp;汉建安六年，郡举上计掾。魏武帝为司空，闻而辟之。帝知汉运方微，不欲<br /><br />&nbsp;&nbsp;&nbsp;&nbsp;屈节曹氏，辞以风痹，不能起居。魏武使人夜往密刺之，帝坚卧不动。及魏武为<br /><br />&nbsp;&nbsp;&nbsp;&nbsp;丞相，又辟为文学掾，敕行者曰：“若复盘桓，便收之。”帝惧而就职。于是，<br /><br />&nbsp;&nbsp;&nbsp;&nbsp;使与太子游处，迁黄门侍郎，转议郎、丞相东曹属，寻转主簿。从讨张鲁，言于<br /><br />&nbsp;&nbsp;&nbsp;&nbsp;魏武曰：“刘备以诈力虏刘璋，蜀人未附而远争江陵，此机不可失也。今若曜威<br /><br />&nbsp;&nbsp;&nbsp;&nbsp;汉中，益州震动，进兵临之，势必瓦解。因此之势，易为功力。圣人不能违时，<br /><br />&nbsp;&nbsp;&nbsp;&nbsp;亦不失时矣。”魏武曰：“人苦无足，既得陇右，复欲得蜀！”言竟不从。既而<br /><br />&nbsp;&nbsp;&nbsp;&nbsp;从讨孙权，破之。军还，权遣使乞降，上表称臣，陈说天命。魏武帝曰：“此儿<br /><br />&nbsp;&nbsp;&nbsp;&nbsp;欲踞吾著炉炭上邪！”答曰：“汉运垂终，殿下十分天下而有其九，以服事之。<br /><br />&nbsp;&nbsp;&nbsp;&nbsp;权之称臣，天人之意也。虞、夏、殷、周不以谦让者，畏天知命也。”<br /><br />&nbsp;&nbsp;&nbsp;&nbsp;魏国既建，迁太子中庶子。每与大谋，辄有奇策，为太子所信重，与陈群、<br /><br />&nbsp;&nbsp;&nbsp;&nbsp;吴质、朱乐号曰四友。迁为军司马，言于魏武曰：“昔箕子陈谋，以食为首。今<br /><br />&nbsp;&nbsp;&nbsp;&nbsp;天下不耕者盖二十余万，非经国远筹也。虽戎甲未卷，自宜且耕且守。”魏武纳<br /><br />&nbsp;&nbsp;&nbsp;&nbsp;之，于是务农积谷，国用丰赡。帝又言荆州刺史胡修粗暴，南乡太守傅方骄奢，<br /><br />&nbsp;&nbsp;&nbsp;&nbsp;并不可居边。魏武不之察。及蜀将羽围曹仁于樊，于禁等七军皆没，修、方果降<br /><br />&nbsp;&nbsp;&nbsp;&nbsp;羽，而仁围甚急焉。是时汉帝都许昌，魏武以为近贼，欲徙河北。帝谏曰：“禁<br /><br />&nbsp;&nbsp;&nbsp;&nbsp;等为水所没，非战守之所失，于国家大计未有所损，而便迁都，既示敌以弱，又<br /><br />&nbsp;&nbsp;&nbsp;&nbsp;淮沔之人大不安矣。孙权、刘备，外亲内疏，羽之得意，权所不愿也。可喻权所，<br /><br />&nbsp;&nbsp;&nbsp;&nbsp;令掎其后，则樊围自解。”魏武从之。权果遣将吕蒙西袭公安，拔之，羽遂为蒙<br /><br />&nbsp;&nbsp;&nbsp;&nbsp;所获。<br /><br />&nbsp;&nbsp;&nbsp;&nbsp;魏武以荆州遗黎及屯田在颍川者逼近南寇，皆欲徙之。帝曰：“荆楚轻脱，<br /><br />&nbsp;&nbsp;&nbsp;&nbsp;易动难安。关羽新破，诸为恶者藏窜观望。今徙其善者，既伤其意，将令去者不<br /><br />&nbsp;&nbsp;&nbsp;&nbsp;敢复还。”从之。其后诸亡者悉复业。及魏武薨于洛阳，朝野危惧。帝纲纪丧事，<br /><br />&nbsp;&nbsp;&nbsp;&nbsp;内外肃然。乃奉梓宫还邺。<br /><br />&nbsp;&nbsp;&nbsp;&nbsp;魏文帝即位，封河津亭侯，转丞相长史。会孙权帅兵西过，朝议以樊、襄阳<br /><br />&nbsp;&nbsp;&nbsp;&nbsp;无谷，不可以御寇。时曹仁镇襄阳，请召仁还宛。帝曰：“孙权新破关羽，此其<br /><br />&nbsp;&nbsp;&nbsp;&nbsp;欲自结之时也，必不敢为患。襄阳水陆之冲，御寇要害，不可弃也。”言竟不从。<br /><br />&nbsp;&nbsp;&nbsp;&nbsp;仁遂焚弃二城，权果不为寇，魏文悔之。及魏受汉禅，以帝为尚书。顷之，转督<br /><br />&nbsp;&nbsp;&nbsp;&nbsp;军、御史中丞，封安国乡侯。<br /><br />&nbsp;&nbsp;&nbsp;&nbsp;黄初二年，督军官罢，迁侍中、尚书右仆射。<br /><br />&nbsp;&nbsp;&nbsp;&nbsp;五年，天子南巡，观兵吴疆。帝留镇许昌，改封向乡侯，转抚军、假节，领<br /><br />&nbsp;&nbsp;&nbsp;&nbsp;兵五千，加给事中、录尚书事。帝固辞。天子曰：“吾于庶事，以夜继昼，无须<br /><br />&nbsp;&nbsp;&nbsp;&nbsp;臾宁息。此非以为荣，乃分忧耳。”<br /><br />&nbsp;&nbsp;&nbsp;&nbsp;六年，天子复大兴舟师征吴，复命帝居守，内镇百姓，外供军资。临行，诏<br /><br />&nbsp;&nbsp;&nbsp;&nbsp;曰：“吾深以后事为念，故以委卿。曹参虽有战功，而萧何为重。使吾无西顾之<br /><br />&nbsp;&nbsp;&nbsp;&nbsp;忧，不亦可乎！”天子自广陵还洛阳，诏帝曰：“吾东，抚军当总西事；吾西，<br /><br />&nbsp;&nbsp;&nbsp;&nbsp;抚军当总东事。”于是帝留镇许昌。及天子疾笃，帝与曹真、陈群等见于崇华殿<br /><br />&nbsp;&nbsp;&nbsp;&nbsp;之南堂，并受顾命辅政。诏太子曰：“有间此三公者，慎勿疑之。”明帝即位，<br /><br />&nbsp;&nbsp;&nbsp;&nbsp;改封舞阳侯。及孙权围江夏，遣其将诸葛瑾、张霸并攻襄阳，帝督诸军讨权，走<br /><br />&nbsp;&nbsp;&nbsp;&nbsp;之。进击，败瑾，斩霸，并首级千余。迁骠骑将军。<br /><br />&nbsp;&nbsp;&nbsp;&nbsp;太和元年六月，天子诏帝屯于宛，加督荆、豫二州诸军事。初，蜀将孟达之<br /><br />&nbsp;&nbsp;&nbsp;&nbsp;降也，魏朝遇之甚厚。帝以达言行倾巧，不可任，骤谏，不见听，乃以达领新城<br /><br />&nbsp;&nbsp;&nbsp;&nbsp;太守，封侯，假节。达于是连吴固蜀，潜图中国。蜀相诸葛亮恶其反覆，又虑其<br /><br />&nbsp;&nbsp;&nbsp;&nbsp;为患。达与魏兴太守申仪有隙，亮欲促其事，乃遣郭模诈降，过仪，因漏泄其谋。<br /><br />&nbsp;&nbsp;&nbsp;&nbsp;达闻其谋漏泄，将举兵。帝恐达速发，以书喻之曰：“将军昔弃刘备，身国家，<br /><br />&nbsp;&nbsp;&nbsp;&nbsp;国家委将军以疆埸之任，任将军以图蜀之事，可谓心贯白日。蜀人愚智，莫不切<br /><br />&nbsp;&nbsp;&nbsp;&nbsp;齿于将军。诸葛亮欲相破，惟苦无路耳。模之所言，非小事也，亮岂轻之而令宣<br /><br />&nbsp;&nbsp;&nbsp;&nbsp;露，此殆易知耳。”达得书大喜，犹与不决。帝乃潜军进讨。诸将言达与二贼交<br /><br />&nbsp;&nbsp;&nbsp;&nbsp;构，宜观望而后动。帝曰：“达无信义，此其相疑之时也，当及其未定促决之。”<br /><br />&nbsp;&nbsp;&nbsp;&nbsp;乃倍道兼行，八日到其城下。吴蜀各遣其将向西城安桥、木阑塞以救达，帝分诸<br /><br />&nbsp;&nbsp;&nbsp;&nbsp;将距之。初，达与亮书曰：“宛去洛八百里，去吾一千二百里，闻吾举事，当表<br /><br />&nbsp;&nbsp;&nbsp;&nbsp;上天子，比相反覆，一月间也，则吾城已固，诸军足办。则吾所在深险，司马公<br /><br />&nbsp;&nbsp;&nbsp;&nbsp;必不自来；诸将来，吾无患矣。”及兵到，达又告亮曰：“吾举事，八日而兵至<br /><br />&nbsp;&nbsp;&nbsp;&nbsp;城下，何其神速也！”上庸城三面阻水，达于城外为木栅以自固。帝渡水，破其<br /><br />&nbsp;&nbsp;&nbsp;&nbsp;栅，直造城下。八道攻之，旬有六日，达甥邓贤、将李辅等开门出降。斩达，传<br /><br />&nbsp;&nbsp;&nbsp;&nbsp;首京师。俘获万余人，振旅还于宛。乃劝农桑，禁浮费，南土悦附焉。初，申仪<br /><br />&nbsp;&nbsp;&nbsp;&nbsp;久在魏兴，专威疆埸，辄承制刻印，多所假授。达既诛，有自疑心。时诸郡守以<br /><br />&nbsp;&nbsp;&nbsp;&nbsp;帝新克捷，奉礼求贺，皆听之。帝使人讽仪，仪至，问承制状，执之，归于京师。<br /><br />&nbsp;&nbsp;&nbsp;&nbsp;又徙孟达余众七千余家于幽州。蜀将姚静、郑他等帅其属七千余人来降。时边郡<br /><br />&nbsp;&nbsp;&nbsp;&nbsp;新附，多无户名，魏朝欲加隐实。属帝朝于京师，天子访之于帝。帝对曰：“贼<br /><br />&nbsp;&nbsp;&nbsp;&nbsp;以密网束下，故下弃之。宜弘以大纲，则自然安乐。”又问二虏宜讨，何者为先？<br /><br />&nbsp;&nbsp;&nbsp;&nbsp;对曰：“吴以中国不习水战，故敢散居东关。凡攻敌，必扼其喉而其心。夏<br /><br />&nbsp;&nbsp;&nbsp;&nbsp;口、东关，贼之心喉。若为陆军以向皖城，引权东下，为水战军向夏口，乘其虚<br /><br />&nbsp;&nbsp;&nbsp;&nbsp;而击之，此神兵从天而坠，破之必矣。”天子并然之，复命屯于宛。<br /><br />&nbsp;&nbsp;&nbsp;&nbsp;四年，迁大将军，加大都督、假黄钺，与曹真伐蜀。帝自西城斫山开道，水<br /><br />&nbsp;&nbsp;&nbsp;&nbsp;陆并进，溯沔而上，至于朐<月忍>，拔其新丰县。军次丹口，遇雨，班师。明年，<br /><br />&nbsp;&nbsp;&nbsp;&nbsp;诸葛亮寇天水，围将军贾嗣、魏平于祁山。天子曰：“西方有事，非君莫可付者。”<br /><br />&nbsp;&nbsp;&nbsp;&nbsp;乃使帝西屯长安，都督雍、梁二州诸军事，统车骑将军张A、后将军费曜、征蜀<br /><br />&nbsp;&nbsp;&nbsp;&nbsp;护军戴凌、雍州刺史郭淮等讨亮。张A劝帝分军往雍、d为后镇，帝曰：“料前<br /><br />&nbsp;&nbsp;&nbsp;&nbsp;军独能当之者，将军言是也。若不能当，而分为前后，此楚之三军所以为黥布禽<br /><br />&nbsp;&nbsp;&nbsp;&nbsp;也。”遂进军麋。亮闻大军且至，乃自帅众将芟上之麦。诸将皆惧，帝曰：<br /><br />&nbsp;&nbsp;&nbsp;&nbsp;“亮虑多决少，必安营自固，然后芟麦。吾得二日兼行足矣。”于是卷甲晨夜赴<br /><br />&nbsp;&nbsp;&nbsp;&nbsp;之。亮望尘而遁。帝曰：“吾倍道疲劳，此晓兵者之所贪也。亮不敢据渭水，此<br /><br />&nbsp;&nbsp;&nbsp;&nbsp;易与耳。”进次汉阳，与亮相遇，帝列阵以待之。使将牛金轻骑饵之，兵才接而<br /><br />&nbsp;&nbsp;&nbsp;&nbsp;亮退，追至祁山。亮屯卤城，据南北二山，断水为重围。帝攻拔其围，亮宵遁。<br /><br />&nbsp;&nbsp;&nbsp;&nbsp;追击，破之，俘斩万计。天子使使者劳军，增封邑。时军师杜袭、督军薛悌皆言，<br /><br />&nbsp;&nbsp;&nbsp;&nbsp;明年麦熟，亮必为寇，陇右无谷，宜及冬豫运。帝曰：“亮再出祁山，一攻陈仓，<br /><br />&nbsp;&nbsp;&nbsp;&nbsp;挫衄而反。纵其后出，不复攻城，当求野战，必在陇东，不在西也。亮每以粮少<br /><br />&nbsp;&nbsp;&nbsp;&nbsp;为恨，归必积谷，以吾料之，非三稔不能动矣。”于是表徙冀州农夫佃上，兴<br /><br />&nbsp;&nbsp;&nbsp;&nbsp;京兆、天水、南安监冶。<br /><br />&nbsp;&nbsp;&nbsp;&nbsp;青龙元年，穿成国渠，筑临晋陂，溉田数千顷，国以充实。<br /><br />&nbsp;&nbsp;&nbsp;&nbsp;二年，亮又率众十余万出斜谷，垒于d之渭水南原。天子忧之，遣征蜀护军<br /><br />&nbsp;&nbsp;&nbsp;&nbsp;秦朗督步骑二万，受帝节度。诸将欲住渭北以待之，帝曰：“百姓积聚皆在渭南，<br /><br />&nbsp;&nbsp;&nbsp;&nbsp;此必争之地也。”遂引军而济，背水为垒。因谓诸将曰：“亮若勇者，当出武功<br /><br />&nbsp;&nbsp;&nbsp;&nbsp;依山而东，若西上五丈原，则诸军无事矣。”亮果上原，将北渡渭，帝遣将军周<br /><br />&nbsp;&nbsp;&nbsp;&nbsp;当屯阳遂以饵之。数日，亮不动。帝曰：“亮欲争原而不向阳遂，此意可知也。”<br /><br />&nbsp;&nbsp;&nbsp;&nbsp;遣将军胡遵、雍州刺史郭淮共备阳遂，与亮会于积石，临原而战，亮不得进，还<br /><br />&nbsp;&nbsp;&nbsp;&nbsp;于五丈原。会有长星坠亮之垒，帝知其必败，遣奇兵掎亮之后，斩五百余级，获<br /><br />&nbsp;&nbsp;&nbsp;&nbsp;生口千余，降者六百余人。时朝廷以亮侨军远寇，利在急战，每命帝持重，以候<br /><br />&nbsp;&nbsp;&nbsp;&nbsp;其变。亮数挑战，帝不出，因遗帝巾帼妇人之饰。帝怒，表请决战，天子不许，<br /><br />&nbsp;&nbsp;&nbsp;&nbsp;乃遣骨鲠臣卫尉辛毗杖节为军师以制之。后亮复来挑战，帝将出兵以应之，毗杖<br /><br />&nbsp;&nbsp;&nbsp;&nbsp;节立军门，帝乃止。初，蜀将姜维闻毗来，谓亮曰：“辛毗杖节而至，贼不复出<br /><br />&nbsp;&nbsp;&nbsp;&nbsp;矣。”亮曰：“彼本无战心，所以固请者，以示武于其众耳。将在军，君命有所<br /><br />&nbsp;&nbsp;&nbsp;&nbsp;不受，苟能制吾，岂千里而请战邪！”帝弟孚书问军事，帝复书曰：“亮志大而<br /><br />&nbsp;&nbsp;&nbsp;&nbsp;不见机，多谋而少决，好兵而无权，虽提卒十万，已堕吾画中，破之必矣。”与<br /><br />&nbsp;&nbsp;&nbsp;&nbsp;之对垒百余日，会亮病卒，诸将烧营遁走，百姓奔告，帝出兵追之。亮长史杨仪<br /><br />&nbsp;&nbsp;&nbsp;&nbsp;反旗鸣鼓，若将距帝者。帝以穷寇不之逼，于是杨仪结阵而去。经日，乃行其营<br /><br />&nbsp;&nbsp;&nbsp;&nbsp;垒，观其遗事，获其图书、粮谷甚众。帝审其必死，曰：“天下奇才也。”辛毗<br /><br />&nbsp;&nbsp;&nbsp;&nbsp;以为尚未可知。帝曰：“军家所重，军书密计、兵马粮谷，今皆弃之，岂有人捐<br /><br />&nbsp;&nbsp;&nbsp;&nbsp;其五藏而可以生乎？宜急追之。”关中多蒺藜，帝使军士二千人著软材平底木屐<br /><br />&nbsp;&nbsp;&nbsp;&nbsp;前行，蒺藜悉著屐，然后马步俱进。追到赤岸，乃知亮死。审问，时百姓为之谚<br /><br />&nbsp;&nbsp;&nbsp;&nbsp;曰：“死诸葛走生仲达。”帝闻而笑曰：“吾便料生，不便料死故也。”先是，<br /><br />&nbsp;&nbsp;&nbsp;&nbsp;亮使至，帝问曰：“诸葛公起居何如，食可几米？”对曰：“三四升。”次问政<br /><br />&nbsp;&nbsp;&nbsp;&nbsp;事，曰：“二十罚已上皆自省览。”帝既而告人曰：“诸葛孔明其能久乎！”竟<br /><br />&nbsp;&nbsp;&nbsp;&nbsp;如其言。亮部将杨仪、魏延争权，仪斩延，并其众。帝欲乘隙而进，有诏不许。<br /><br />&nbsp;&nbsp;&nbsp;&nbsp;三年，迁太尉，累增封邑。蜀将马岱入寇，帝遣将军牛金击走之，斩千余级。<br /><br />&nbsp;&nbsp;&nbsp;&nbsp;武都氐王苻双、强端帅其属六千余人来降。关东饥，帝运长安粟五百万斛于京师。<br /><br />&nbsp;&nbsp;&nbsp;&nbsp;四年，获白鹿，献之。天子曰：“昔周公旦辅成王，有素雉之贡。今君受陕<br /><br />&nbsp;&nbsp;&nbsp;&nbsp;西之任，有白鹿之献，岂非忠诚协符，千载同契，俾V邦家，以永厥休邪！”及<br /><br />&nbsp;&nbsp;&nbsp;&nbsp;辽东太守公孙文懿反，征帝诣京师。天子曰：“此不足以劳君，事欲必克，故以<br /><br />&nbsp;&nbsp;&nbsp;&nbsp;相烦耳。君度其行何计？”对曰：“弃城预走，上计也。据辽水以距大军，次计<br /><br />&nbsp;&nbsp;&nbsp;&nbsp;也。坐守襄平，此成擒耳。”天子曰：“其计将安出？”对曰：“惟明者能深度<br /><br />&nbsp;&nbsp;&nbsp;&nbsp;彼己，豫有所弃，此非其所及也。今悬军远征，将谓不能持久，必先距辽水而后<br /><br />&nbsp;&nbsp;&nbsp;&nbsp;守，此中下计也。”天子曰：“往还几时？”对曰：“往百日，还百日，攻百日，<br /><br />&nbsp;&nbsp;&nbsp;&nbsp;以六十日为休息，一年足矣。”是时大修宫室，加之以军旅，百姓饥弊。帝将即<br /><br />&nbsp;&nbsp;&nbsp;&nbsp;戎，乃谏曰：“昔周公营洛邑，萧何造未央，今宫室未备，臣之责也。然自河以<br /><br />&nbsp;&nbsp;&nbsp;&nbsp;北，百姓困穷，外内有役，势不并兴，宜假绝内务，以救时急。”<br /><br />&nbsp;&nbsp;&nbsp;&nbsp;景初二年，帅牛金、胡遵等步骑四万发自京都。车驾送出西明门。诏弟孚、<br /><br />&nbsp;&nbsp;&nbsp;&nbsp;子师送过温，赐以谷帛牛酒，敕郡守典农以下皆往会焉。见父老故旧，宴饮累日。<br /><br />&nbsp;&nbsp;&nbsp;&nbsp;帝叹息，怅然有感，为歌曰：“天地开辟，日月重光。遭遇际会，毕力遐方。将<br /><br />&nbsp;&nbsp;&nbsp;&nbsp;扫群秽，还过故乡。肃清万里，总齐八荒。告成归老，待罪舞阳。”遂进师，经<br /><br />&nbsp;&nbsp;&nbsp;&nbsp;孤竹，越碣石，次于辽水。文懿果遣步骑数万，阻辽隧，坚壁而守，南北六七十<br /><br />&nbsp;&nbsp;&nbsp;&nbsp;里，以距帝。帝盛兵多张旗帜，出其南，贼尽锐赴之。乃泛舟潜济以出其北，与<br /><br />&nbsp;&nbsp;&nbsp;&nbsp;贼营相逼，沈舟焚梁，傍辽水作长围，弃贼而向襄平。诸将言曰：“不攻贼而作<br /><br />&nbsp;&nbsp;&nbsp;&nbsp;围，非所以示众也。”帝曰：“贼坚营高垒，欲以老吾兵也。攻之，正入其计，<br /><br />&nbsp;&nbsp;&nbsp;&nbsp;此王邑所以耻过昆阳也。古人曰，敌虽高垒，不得不与我战者，攻其所必救也。<br /><br />&nbsp;&nbsp;&nbsp;&nbsp;贼大众在此，则巢窟虚矣。我直指襄平，则人怀内惧，惧而求战，破之必矣。”<br /><br />&nbsp;&nbsp;&nbsp;&nbsp;遂整阵而过。贼见兵出其后，果邀之。帝谓诸将曰：“所以不攻其营，正欲致此，<br /><br />&nbsp;&nbsp;&nbsp;&nbsp;不可失也。”乃纵兵逆击，大破之，三战皆捷。贼保襄平，进军围之。初，文懿<br /><br />&nbsp;&nbsp;&nbsp;&nbsp;闻魏师之出也，请救于孙权。权亦出兵遥为之声援，遗文懿书曰：“司马公善用<br /><br />&nbsp;&nbsp;&nbsp;&nbsp;兵，变化若神，所向无前，深为弟忧之。”会霖潦，大水，平地数尺，三军恐，<br /><br />&nbsp;&nbsp;&nbsp;&nbsp;欲移营。帝令军中敢有言徙者斩。都督令史张静犯令，斩之，军中乃定。贼恃水，<br /><br />&nbsp;&nbsp;&nbsp;&nbsp;樵牧自若。诸将欲取之，皆不听。司马陈圭曰：“昔攻上庸，八部并进，昼夜不<br /><br />&nbsp;&nbsp;&nbsp;&nbsp;息，故能一旬之半，拔坚城，斩孟达。今者远来而更安缓，愚窃惑焉。”帝曰：<br /><br />&nbsp;&nbsp;&nbsp;&nbsp;“孟达众少而食支一年，吾将士四倍于达而粮不淹月，以一月图一年，安可不速？<br /><br />&nbsp;&nbsp;&nbsp;&nbsp;以四击一，正令半解，犹当为之。是以不计死伤，与粮竞也。今贼众我寡，贼饥<br /><br />&nbsp;&nbsp;&nbsp;&nbsp;我饱，水雨乃尔，功力不设，虽当促之，亦何所为。自发京师，不忧贼攻，但恐<br /><br />&nbsp;&nbsp;&nbsp;&nbsp;贼走。今贼粮垂尽，而围落未合，掠其牛马，抄其樵采，此故驱之走也。夫兵者<br /><br />&nbsp;&nbsp;&nbsp;&nbsp;诡道，善因事变。贼凭众恃雨，故虽饥困，未肯束手，当示无能以安之。取小利<br /><br />&nbsp;&nbsp;&nbsp;&nbsp;以惊之，非计也。”朝廷闻师遇雨，咸请召还。天子曰：“司马公临危制变，计<br /><br />&nbsp;&nbsp;&nbsp;&nbsp;日擒之矣。”既而雨止，遂合围。起土山地道，J橹钩H，发矢石雨下，昼夜攻<br /><br />&nbsp;&nbsp;&nbsp;&nbsp;之。时有长星，色白，有芒Q，自襄平城西南流于东北，坠于梁水，城中震慑。<br /><br />&nbsp;&nbsp;&nbsp;&nbsp;文懿大惧，乃使其所署相国王建、御史大夫柳甫乞降，请解围而缚。不许，执建<br /><br />&nbsp;&nbsp;&nbsp;&nbsp;等，皆斩之。檄告文懿曰：“昔楚郑列国，而郑伯犹肉袒牵羊而迎之。孤为王人，<br /><br />&nbsp;&nbsp;&nbsp;&nbsp;位则上公，而建等欲孤解围退舍，岂楚郑之谓邪！二人老耄，必传言失旨，已相<br /><br />&nbsp;&nbsp;&nbsp;&nbsp;为斩之。若意有未已，可更遣年少有明决者来。”文懿复遣侍中卫演乞克日送任。<br /><br />&nbsp;&nbsp;&nbsp;&nbsp;帝谓演曰：“军事大耍有五，能战当战，不能战当守，不能守当走，余二事惟有<br /><br />&nbsp;&nbsp;&nbsp;&nbsp;降与死耳。汝不肯面缚，此为决就死也，不须送任。”文懿攻南围突出，帝纵兵<br /><br />&nbsp;&nbsp;&nbsp;&nbsp;击败之，斩于梁水之上星坠之所。既入城，立两标以别新旧焉。男子年十五已上<br /><br />&nbsp;&nbsp;&nbsp;&nbsp;七千余人皆杀之，以为京观。伪公卿已下皆伏诛，戮其将军毕盛等二千余人。收<br /><br />&nbsp;&nbsp;&nbsp;&nbsp;户四万，口三十余万。初，文懿篡其叔父恭位而囚之。及将反，将军纶直、贾范<br /><br />&nbsp;&nbsp;&nbsp;&nbsp;等苦谏，文懿皆杀之。帝乃释恭之囚，封直等之墓，显其遗嗣。令曰：“古之伐<br /><br />&nbsp;&nbsp;&nbsp;&nbsp;国，诛其鲸鲵而已，诸为文懿所诖误者，皆原之。中国人欲还旧乡，恣听之。”<br /><br />&nbsp;&nbsp;&nbsp;&nbsp;时有兵士寒冻，乞襦，帝弗之与。或曰：“幸多故襦，可以赐之。”帝曰：“襦<br /><br />&nbsp;&nbsp;&nbsp;&nbsp;者官物，人臣无私施也。”乃奏军人年六十已上者罢遣千余人，将吏从军死亡者<br /><br />&nbsp;&nbsp;&nbsp;&nbsp;致丧还家。遂班师。天子遣使者劳军于蓟，增封食昆阳，并前二县。初，帝至襄<br /><br />&nbsp;&nbsp;&nbsp;&nbsp;平，梦天子枕其膝，曰：“视吾面。”俯视有异于常，心恶之。先是，诏帝便道<br /><br />&nbsp;&nbsp;&nbsp;&nbsp;镇关中；及次白屋，有诏召帝，三日之间，诏书五至。手诏曰：“间侧息望到，<br /><br />&nbsp;&nbsp;&nbsp;&nbsp;到便直排阁入，视吾面。”帝大遽，乃乘追锋车昼夜兼行，自白屋四百余里，一<br /><br />&nbsp;&nbsp;&nbsp;&nbsp;宿而至。引入嘉福殿卧内，升御床。帝流涕问疾，天子执帝手，目齐王曰：“以<br /><br />&nbsp;&nbsp;&nbsp;&nbsp;后事相托。死乃复可忍，吾忍死待君，得相见，无所复恨矣。”与大将军曹爽并<br /><br />&nbsp;&nbsp;&nbsp;&nbsp;受遗诏辅少主。及齐王即帝位，迁侍中、持节、都督中外诸军、录尚书事，与爽<br /><br />&nbsp;&nbsp;&nbsp;&nbsp;各统兵三千人，共执朝政，更直殿中，乘舆入殿。爽欲使尚书奏事先由己，乃言<br /><br />&nbsp;&nbsp;&nbsp;&nbsp;于天子，徙帝为大司马。朝议以为前后大司马累薨于位，乃以帝为太傅。入殿不<br /><br />&nbsp;&nbsp;&nbsp;&nbsp;趋，赞拜不名，剑履上殿，如汉萧何故事。嫁娶丧葬取给于官，以世子师为散骑<br /><br />&nbsp;&nbsp;&nbsp;&nbsp;常侍，子弟三人为列侯，四人为骑都尉。帝固让子弟官不受。<br /><br />&nbsp;&nbsp;&nbsp;&nbsp;魏正始元年春正月，东倭重译纳贡，焉耆、危须诸国，弱水以南，鲜卑名王，<br /><br />&nbsp;&nbsp;&nbsp;&nbsp;皆遣使来献。天子归美宰辅，又增帝封邑。初，魏明帝好修宫室，制度靡丽，百<br /><br />&nbsp;&nbsp;&nbsp;&nbsp;姓苦之。帝自辽东还，役者犹万余人，雕玩之物动以千计。至是皆奏罢之，节用<br /><br />&nbsp;&nbsp;&nbsp;&nbsp;务农，天下欣赖焉。<br /><br />&nbsp;&nbsp;&nbsp;&nbsp;二年夏五月，吴将全琮寇芍陂，朱然、孙伦围樊城，诸葛瑾、步骘掠贾校<br /><br />&nbsp;&nbsp;&nbsp;&nbsp;帝请自讨之。议者咸言，贼远来围樊，不可卒拔。挫于坚城之下，有自破之势，<br /><br />&nbsp;&nbsp;&nbsp;&nbsp;宜长策以御之。帝曰：“边城受敌而安坐庙堂，疆场骚动，众心疑惑，是社稷之<br /><br />&nbsp;&nbsp;&nbsp;&nbsp;大忧也。”六月，乃督诸军南征，车驾送出津阳门。帝以南方暑湿，不宜持久，<br /><br />&nbsp;&nbsp;&nbsp;&nbsp;使轻骑挑之，然不敢动。于是休战士，简精锐，募先登，申号令，示必攻之势。<br /><br />&nbsp;&nbsp;&nbsp;&nbsp;吴军夜遁走，追至三州口，斩获万余人，收其舟船军资而还。天子遣侍中常侍劳<br /><br />&nbsp;&nbsp;&nbsp;&nbsp;军于宛。秋七月，增封食郾、临颍，并前四县，邑万户，子弟十一人皆为列侯。<br /><br />&nbsp;&nbsp;&nbsp;&nbsp;帝勋德日盛，而谦恭愈甚。以太常常林乡邑旧齿，见之每拜。恒戒子弟曰：“盛<br /><br />&nbsp;&nbsp;&nbsp;&nbsp;满者道家之所忌，四时犹有推移，吾何德以堪之。损之又损之，庶可以免乎？”<br /><br />&nbsp;&nbsp;&nbsp;&nbsp;三年春，天子追封，谥皇考京兆尹为舞阳成侯。三月，奏穿广漕渠，引河入<br /><br />&nbsp;&nbsp;&nbsp;&nbsp;汴，溉东南诸陂，始大佃于淮北。先是，吴遣将诸葛恪屯皖，边鄙苦之，帝欲自<br /><br />&nbsp;&nbsp;&nbsp;&nbsp;击恪。议者多以贼据坚城，积谷，欲引致官兵，今悬军远攻，其救必至，进退不<br /><br />&nbsp;&nbsp;&nbsp;&nbsp;易，未见其便。帝曰：“贼之所长者水也，今攻其城，以观其变。若用其所长，<br /><br />&nbsp;&nbsp;&nbsp;&nbsp;弃城奔走，此为庙胜也。若敢固守，湖水冬浅，船不得行，势必弃水相救，由其<br /><br />&nbsp;&nbsp;&nbsp;&nbsp;所短，亦吾利也。”<br /><br />&nbsp;&nbsp;&nbsp;&nbsp;四年秋九月，帝督诸军击诸葛恪，车驾送出津阳门。军次于舒，恪焚烧积聚，<br /><br />&nbsp;&nbsp;&nbsp;&nbsp;弃城而遁。帝以灭贼之耍，在于积谷，乃大兴屯守，广开淮阳、百尺二渠，又修<br /><br />&nbsp;&nbsp;&nbsp;&nbsp;诸陂于颍之南北，万余顷。自是淮北仓庾相望，寿阳至于京师，农官屯兵连属焉。<br /><br />&nbsp;&nbsp;&nbsp;&nbsp;五年春正月，帝至自淮南，天子使持节劳军。尚书邓扬、李胜等欲令曹爽建<br /><br />&nbsp;&nbsp;&nbsp;&nbsp;立功名，劝使伐蜀。帝止之，不可，爽果无功而还。<br /><br />&nbsp;&nbsp;&nbsp;&nbsp;六年秋八月，曹爽毁中垒中坚营，以兵属其弟中领军羲，帝以先帝旧制禁之<br /><br />&nbsp;&nbsp;&nbsp;&nbsp;不可。冬十二月，天子诏帝朝会乘舆升殿。<br /><br />&nbsp;&nbsp;&nbsp;&nbsp;七年春正月，吴寇贾校夷夏万余家避寇北渡沔。帝以沔南近贼，若百姓<br /><br />&nbsp;&nbsp;&nbsp;&nbsp;奔还，必复致寇，宜权留之。曹爽曰：“今不能修守沔南而留百姓，非长策也。”<br /><br />&nbsp;&nbsp;&nbsp;&nbsp;帝曰：“不然。凡物致之安地则安。危地则危。故兵书曰‘成败，形也；安危，<br /><br />&nbsp;&nbsp;&nbsp;&nbsp;势也’。形势，御众之耍，不可以不审。设令贼以二万人断沔水，三万人与沔南<br /><br />&nbsp;&nbsp;&nbsp;&nbsp;诸军相持，万人陆梁贾校将何以救之？”爽不从，卒令还南。贼果袭破<br /><br />&nbsp;&nbsp;&nbsp;&nbsp;中，所失万计。<br /><br />&nbsp;&nbsp;&nbsp;&nbsp;八年夏四月，夫人张氏薨。曹爽用何晏、邓扬、丁谧之谋，迁太后于永宁宫，<br /><br />&nbsp;&nbsp;&nbsp;&nbsp;专擅朝政，兄弟并典禁兵，多树亲党，屡改制度。帝不能禁，于是与爽有隙。五<br /><br />&nbsp;&nbsp;&nbsp;&nbsp;月，帝称疾不与政事。时人为之谣曰：“何、邓、丁，乱京城。”<br /><br />&nbsp;&nbsp;&nbsp;&nbsp;九年春三月，黄门张当私出掖庭才人石英等十一人，与曹爽为伎人。爽、晏<br /><br />&nbsp;&nbsp;&nbsp;&nbsp;谓帝疾笃，遂有无君之心，与当密谋，图危社稷，期有日矣。帝亦潜为之备，爽<br /><br />&nbsp;&nbsp;&nbsp;&nbsp;之徒属亦颇疑帝。会河南尹李胜将莅荆州，来候帝。帝诈疾笃，使两婢侍，持衣<br /><br />&nbsp;&nbsp;&nbsp;&nbsp;衣落，指口言渴，婢进粥，帝不持杯饮，粥皆流出胸。胜曰：“众情谓明公旧<br /><br />&nbsp;&nbsp;&nbsp;&nbsp;风发动，何意尊体乃尔！”帝使声气才属，说“年老枕疾，死在旦夕。君当屈并<br /><br />&nbsp;&nbsp;&nbsp;&nbsp;州，并州近胡，善为之备。恐不复相见，以子师、昭兄弟为托。”胜曰：“当还<br /><br />&nbsp;&nbsp;&nbsp;&nbsp;忝本州，非并州。”帝乃错乱其辞曰：“君方到并州。”胜复曰：“当忝荆州。”<br /><br />&nbsp;&nbsp;&nbsp;&nbsp;帝曰：“年老意荒，不解君言。今还为本州，盛德壮烈，好建功勋！”胜退告爽<br /><br />&nbsp;&nbsp;&nbsp;&nbsp;曰：“司马公尸居余气，形神已离，不足虑矣。”他日，又言曰：“太傅不可复<br /><br />&nbsp;&nbsp;&nbsp;&nbsp;济，令人怆然。”故爽等不复设备。<br /><br />&nbsp;&nbsp;&nbsp;&nbsp;嘉平元年春正月甲午，天子谒高平陵，爽兄弟皆从。是日，太白袭月。帝于<br /><br />&nbsp;&nbsp;&nbsp;&nbsp;是奏永宁太后，废爽兄弟。时景帝为中护军，将兵屯司马门。帝列阵阙下，经爽<br /><br />&nbsp;&nbsp;&nbsp;&nbsp;门。爽帐下督严世上楼，引弩将射帝，孙谦止之曰：“事未可知。”三注三止，<br /><br />&nbsp;&nbsp;&nbsp;&nbsp;皆引其肘不得发。大司农桓范出赴爽，蒋济言于帝曰：“智囊往矣。”帝曰：<br /><br />&nbsp;&nbsp;&nbsp;&nbsp;“爽与范内疏而智不及，驽马恋栈豆，必不能用也。”于是假司徒高柔节，行大<br /><br />&nbsp;&nbsp;&nbsp;&nbsp;将军事，领爽营，谓柔曰：“君为周勃矣。”命太仆王观行中领军，摄羲营。帝<br /><br />&nbsp;&nbsp;&nbsp;&nbsp;亲帅太尉蒋济等勒兵出迎天子，屯于洛水浮桥，上奏曰：“先帝诏陛下、秦王及<br /><br />&nbsp;&nbsp;&nbsp;&nbsp;臣升于御床，握臣臂曰‘深以后事为念’。今大将军爽背弃顾命，败乱国典，内<br /><br />&nbsp;&nbsp;&nbsp;&nbsp;则c拟，外专威权。群官耍职，皆置所亲；宿卫旧人，并见斥黜。根据盘牙，纵<br /><br />&nbsp;&nbsp;&nbsp;&nbsp;恣日甚。又以黄门张当为都监，专共交关，伺候神器。天下汹汹，人怀危惧。陛<br /><br />&nbsp;&nbsp;&nbsp;&nbsp;下便为寄坐，岂得久安？此非先帝诏陛下及臣升御床之本意也。臣虽朽迈，敢忘<br /><br />&nbsp;&nbsp;&nbsp;&nbsp;前言。昔赵高极意，秦是以亡；吕霍早断，汉祚永延。此乃陛下之殷鉴，臣授命<br /><br />&nbsp;&nbsp;&nbsp;&nbsp;之秋也。公卿群臣皆以爽有无君之心，兄弟不宜典兵宿卫；奏皇太后，皇太后敕<br /><br />&nbsp;&nbsp;&nbsp;&nbsp;如奏施行。臣辄敕主者及黄门令罢爽、羲，训吏兵各以本官侯就第，若稽留车驾，<br /><br />&nbsp;&nbsp;&nbsp;&nbsp;以军法从事。臣辄力疾将兵诣洛水浮桥，伺察非常。”爽不通奏，留车驾宿伊水<br /><br />&nbsp;&nbsp;&nbsp;&nbsp;南，伐树为鹿角，发屯兵数千人以守。桓范果劝爽奉天子幸许昌，移檄征天下兵。<br /><br />&nbsp;&nbsp;&nbsp;&nbsp;爽不能用，而夜遣侍中许允、尚书陈泰诣帝，观望风旨。帝数其过失，事止免官。<br /><br />&nbsp;&nbsp;&nbsp;&nbsp;泰还以报爽劝之通奏。帝又遣爽所信殿中校尉尹大目谕爽，指洛水为誓，爽意信<br /><br />&nbsp;&nbsp;&nbsp;&nbsp;之。桓范等援引古今，谏说万端，终不能从。乃曰：“司马公正当欲夺吾权耳。<br /><br />&nbsp;&nbsp;&nbsp;&nbsp;吾得以侯还第，不失为富家翁。”范拊膺曰：“坐卿。灭吾族矣！”遂通帝奏。<br /><br />&nbsp;&nbsp;&nbsp;&nbsp;既而有司劾黄门张当，并发爽与何晏等反事，乃收爽兄弟及其党与何晏、丁谧、<br /><br />&nbsp;&nbsp;&nbsp;&nbsp;邓扬、毕轨、李胜、桓范等诛之。蒋济曰：“曹真之勋，不可以不祀。”帝不听。<br /><br />&nbsp;&nbsp;&nbsp;&nbsp;初，爽司马鲁芝、主簿杨综斩关奔爽。及爽之将归罪也，芝、综泣谏曰：“公居<br /><br />&nbsp;&nbsp;&nbsp;&nbsp;伊周之任，挟天子，杖天威，孰敢不从？舍此而欲就东市，岂不痛哉！”有司奏<br /><br />&nbsp;&nbsp;&nbsp;&nbsp;收芝、综科罪，帝赦之，曰：“以劝事君者。”二月，天子以帝为丞相，增封颍<br /><br />&nbsp;&nbsp;&nbsp;&nbsp;川之繁昌、鄢陵、新汲、父城，并前八县，邑二万户，奏事不名。固让丞相。冬<br /><br />&nbsp;&nbsp;&nbsp;&nbsp;十二月，加九锡之礼，朝会不拜。固让九锡。<br /><br />&nbsp;&nbsp;&nbsp;&nbsp;二年春正月，天子命帝立庙于洛阳，置左右长史，增掾属、舍人满十人，岁<br /><br />&nbsp;&nbsp;&nbsp;&nbsp;举掾属任御史、秀才各一人，增官骑百人，鼓吹十四人，封子肜平乐亭侯，伦安<br /><br />&nbsp;&nbsp;&nbsp;&nbsp;乐亭侯。帝以久疾不任朝请，每有大事，天子亲幸第以谘访焉。兖州刺史令狐愚、<br /><br />&nbsp;&nbsp;&nbsp;&nbsp;太尉王凌贰于帝，谋立楚王彪。<br /><br />&nbsp;&nbsp;&nbsp;&nbsp;三年春正月，王凌诈言吴人塞涂水，请发兵以讨之。帝潜知其计，不听。夏<br /><br />&nbsp;&nbsp;&nbsp;&nbsp;四月，帝自帅中军，泛舟沿流，九日而到甘城。凌计无所出，乃迎于武丘，面缚<br /><br />&nbsp;&nbsp;&nbsp;&nbsp;水次，曰：“凌若有罪，公当折简召凌，何苦自来邪！”帝曰：“以君非折简之<br /><br />&nbsp;&nbsp;&nbsp;&nbsp;客故耳。”即以凌归于京师。道经贾逵庙，凌呼曰：“贾梁道！王凌是大魏之忠<br /><br />&nbsp;&nbsp;&nbsp;&nbsp;臣，惟尔有神知之。”至项，仰鸩而死。收其余党，皆夷三族，并杀彪。悉录魏<br /><br />&nbsp;&nbsp;&nbsp;&nbsp;诸王公置于邺，命有司监察，不得交关。天子遣侍中韦诞持节劳军于五池。帝至<br /><br />&nbsp;&nbsp;&nbsp;&nbsp;自甘城，天子又使兼大鸿胪、太仆庾嶷持节，策命帝为相国，封安平郡公，孙及<br /><br />&nbsp;&nbsp;&nbsp;&nbsp;兄子各一人为列侯，前后食邑五万户，侯者十九人。固让相国、郡公不受。六月，<br /><br />&nbsp;&nbsp;&nbsp;&nbsp;帝寝疾，梦贾逵、王凌为祟，甚恶之。秋八月戊寅，崩于京师，时年七十三。天<br /><br />&nbsp;&nbsp;&nbsp;&nbsp;子素服临吊，丧葬威仪依汉霍光故事，追赠相国、郡公。弟孚表陈先志，辞郡公<br /><br />&nbsp;&nbsp;&nbsp;&nbsp;及韫c车。九月庚申，葬于河阴，谥曰文贞，后改谥文宣。先是，预作终制，<br /><br />&nbsp;&nbsp;&nbsp;&nbsp;于首阳山为土藏，不坟不树；作顾命三篇，敛以时服，不设明器，后终者不得合<br /><br />&nbsp;&nbsp;&nbsp;&nbsp;葬。一如遗命。晋国初建，追尊曰宣王。武帝受禅，上尊号曰宣皇帝，陵曰高原，<br /><br />&nbsp;&nbsp;&nbsp;&nbsp;庙称高祖。<br /><br />&nbsp;&nbsp;&nbsp;&nbsp;帝内忌而外宽，猜忌多权变。魏武察帝有雄豪志，闻有狼顾相。欲验之。乃<br /><br />&nbsp;&nbsp;&nbsp;&nbsp;召使前行，令反顾，面正向后而身不动。又尝梦三马同食一槽，甚恶焉。因谓太<br /><br />&nbsp;&nbsp;&nbsp;&nbsp;子丕曰：“司马懿非人臣也，必预汝家事。”太子素与帝善，每相全佑，故免。<br /><br />&nbsp;&nbsp;&nbsp;&nbsp;帝于是勤于吏职，夜以忘寝，至于刍牧之间，悉皆临履，由是魏武意遂安。及平<br /><br />&nbsp;&nbsp;&nbsp;&nbsp;公孙文懿，大行杀戮。诛曹爽之际，支党皆夷及三族，男女无少长，姑姊妹女子<br /><br />&nbsp;&nbsp;&nbsp;&nbsp;之适人者皆杀之，既而竟迁魏鼎云。明帝时，王导侍坐。帝问前世所以得天下，<br /><br />&nbsp;&nbsp;&nbsp;&nbsp;导乃陈帝创业之始，用文帝末高贵乡公事。明帝以面覆床曰：“若如公言，晋祚<br /><br />&nbsp;&nbsp;&nbsp;&nbsp;复安得长远！”迹其猜忍，盖有符于狼顾也。<br /><br />&nbsp;&nbsp;&nbsp;&nbsp;制曰：夫天地之大，黎元为本。邦国之贵，元首为先。治乱无常，兴亡有运。<br /><br />&nbsp;&nbsp;&nbsp;&nbsp;是故五帝之上，居万乘以为忧；三王已来，处其忧而为乐。竞智力，争利害，大<br /><br />&nbsp;&nbsp;&nbsp;&nbsp;小相吞，强弱相袭。逮乎魏室，三方鼎峙，干戈不息，氛雾交飞。宣皇以天挺之<br /><br />&nbsp;&nbsp;&nbsp;&nbsp;姿，应期佐命，文以缵治，武以棱威。用人如在己，求贤若不及；情深阻而莫测，<br /><br />&nbsp;&nbsp;&nbsp;&nbsp;性宽绰而能容，和光同尘，与时舒卷，戢鳞潜翼，思属风云。饰忠于已诈之心，<br /><br />&nbsp;&nbsp;&nbsp;&nbsp;延安于将危之命。观其雄略内断，英猷外决，殄公孙于百日，擒孟达于盈旬，自<br /><br />&nbsp;&nbsp;&nbsp;&nbsp;以兵动若神，谋无再计矣。既而拥众西举，与诸葛相持。抑其甲兵，本无斗志，<br /><br />&nbsp;&nbsp;&nbsp;&nbsp;遗其巾帼，方发愤心。杖节当门，雄图顿屈，请战千里，诈欲示威。且秦蜀之人，<br /><br />&nbsp;&nbsp;&nbsp;&nbsp;勇懦非敌，夷险之路，劳逸不同，以此争功，其利可见。而返闭军固垒，莫敢争<br /><br />&nbsp;&nbsp;&nbsp;&nbsp;锋，生怯实而未前，死疑虚而犹遁，良将之道，失在斯乎！文帝之世，辅翼权重，<br /><br />&nbsp;&nbsp;&nbsp;&nbsp;许昌同萧何之委，崇华甚霍光之寄。当谓竭诚尽节，伊傅可齐。及明帝将终，栋<br /><br />&nbsp;&nbsp;&nbsp;&nbsp;梁是属，受遗二主，佐命三朝，既承忍死之托，曾无殉生之报。天子在外，内起<br /><br />&nbsp;&nbsp;&nbsp;&nbsp;甲兵，陵土未乾，遽相诛戮，贞臣之体，宁若此乎！尽善之方，以斯为惑。夫征<br /><br />&nbsp;&nbsp;&nbsp;&nbsp;讨之策，岂东智而西愚？辅佐之心，何前忠而后乱？故晋明掩面，耻欺伪以成功；<br /><br />&nbsp;&nbsp;&nbsp;&nbsp;石勒肆言，笑奸回以定业。古人有云：“积善三年，知之者少，为恶一日，闻于<br /><br />&nbsp;&nbsp;&nbsp;&nbsp;天下。”可不谓然乎！虽自隐过当年，而终见嗤后代。亦犹窃钟掩耳，以众人为<br /><br />&nbsp;&nbsp;&nbsp;&nbsp;不闻；锐意盗金，谓市中为莫睹。故知贪于近者则遗远，溺于利者则伤名；若不<br /><br />&nbsp;&nbsp;&nbsp;&nbsp;损己以益人，则当祸人而福己。顺理而举易为力，背时而动难为功。况以未成之<br /><br />&nbsp;&nbsp;&nbsp;&nbsp;晋基，逼有余之魏祚？虽复道格区宇，德被苍生，而天未启时，宝位犹阻，非可<br /><br />&nbsp;&nbsp;&nbsp;&nbsp;以智竞，不可以力争，虽则庆流后昆，而身终于北面矣。</div>
            <div class="link">
                <a id="err-report" href="javascript:void(0)" onClick="report('晋书出错啦!');">
                    错误举报</a><a id="add-bookcase" href="javascript:void(0)" onClick="addbookcase(23,1357);">加入书签</a><a
                        href="index.html">上一页</a>&larr;<a href="index.html">返回列表</a>&rarr;<a
                            href="1358.html">下一页</a><a id="book-vote" href="javascript:void(0)" onClick="vote(23);">投推荐票</a><a
                                id="err-report" href="javascript:void(0)" onClick="report('晋书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "index.html"; var next_page = "1358.html"; var index_page = "index.html"; var sortid = "9"; var article_id = "23"; var chapter_id = "1357"; var articlename = "晋书"; var chaptername = " 卷一 帝纪第一"; var author = "房玄龄等"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>