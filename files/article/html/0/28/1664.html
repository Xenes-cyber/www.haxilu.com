<!DOCTYPE html>
<html>
<head>
<meta charset="gbk" />
<title>北齐书- 卷四十六 列传第三十八-在线阅读-哈西文学网</title>
<meta name="keywords" content="李百药，北齐书， 卷四十六 列传第三十八全文， 卷四十六 列传第三十八在线阅读 哈西文学网" />
<meta name="description" content="哈西文学网提供李百药的北齐书  卷四十六 列传第三十八全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/28/1664.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/28/1664.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 北齐书</div>
		<div class="fr"><a id="add-bookcase" href="javascript:void(0)" onClick="addbookcase(28,0);">加入书架</a>|<a id="book-vote" href="javascript:void(0)" onClick="vote(28);">投推荐票</a>|<a id="err-report" href="javascript:void(0)" onClick="report('北齐书出错啦!');">错误举报</a>|<a href="https://www.haxi88.com/files/article/info/0/28.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷四十六 列传第三十八</h1>
            <div class="link xb">
                <a href="1663.html">上一页</a>&larr;<a href="index.html">返回列表</a>&rarr;<a
                    href="1665.html">下一页</a></div>			
            <div id="BookText">&nbsp;&nbsp;&nbsp;&nbsp;◎循吏<br /><br />&nbsp;&nbsp;&nbsp;&nbsp;○张华原宋世良弟世轨郎基孟业崔伯谦苏琼房豹路去病<br /><br />&nbsp;&nbsp;&nbsp;&nbsp;先王疆理天下，司牧黎元，刑法以禁其奸，礼教以防其欲。故分职命官，共<br /><br />&nbsp;&nbsp;&nbsp;&nbsp;理天下。《书》云：“知人则哲，能官人安人则惠。”睿哲之君，必致清明之臣，<br /><br />&nbsp;&nbsp;&nbsp;&nbsp;昏乱之朝，多有贪残之吏。高祖拨乱反正，恤隐为怀，故守令之徒，才多称职。<br /><br />&nbsp;&nbsp;&nbsp;&nbsp;仍以战功诸将，出牧外藩，不识治体，无闻政术。非唯暗于前言往行，乃至始学<br /><br />&nbsp;&nbsp;&nbsp;&nbsp;依判付曹，聚敛无厌，淫虐不已，虽或直绳，终无悛革。于戏！此朝廷之大失。<br /><br />&nbsp;&nbsp;&nbsp;&nbsp;大宁以后，风雅俱缺，卖官鬻狱，上下相蒙，降及末年，黩货滋甚。齐氏循良，<br /><br />&nbsp;&nbsp;&nbsp;&nbsp;如辛术之徒非一，多以官爵通显，别有列传。如房仲干之属，在武平之末能，卓<br /><br />&nbsp;&nbsp;&nbsp;&nbsp;尔不群，斯固弥可嘉也。今掇张华原等列于《循吏》云。<br /><br />&nbsp;&nbsp;&nbsp;&nbsp;张华原，字国满，代郡人也。少明敏，有器度。高祖开骠骑府，引为法曹参<br /><br />&nbsp;&nbsp;&nbsp;&nbsp;军，迁大丞相府属，仍侍左右。从于信都，深为高祖所亲待。高祖每号令三军，<br /><br />&nbsp;&nbsp;&nbsp;&nbsp;常令宣谕意旨。<br /><br />&nbsp;&nbsp;&nbsp;&nbsp;周文帝始据雍州也，高祖犹欲以逆顺晓之，使华原入关说焉。周文密有拘留<br /><br />&nbsp;&nbsp;&nbsp;&nbsp;之意；谓华原曰：“若能屈骥足于此，当共享富贵，不尔，命悬今日。”华原曰：<br /><br />&nbsp;&nbsp;&nbsp;&nbsp;“渤海王命世诞生，殆天所纵，以明公蕞尔关右，便自隔绝，故使华原衔喻公旨。<br /><br />&nbsp;&nbsp;&nbsp;&nbsp;明公不以此日改图，转祸为福，乃欲赐胁，有死而已。”周文嘉其亮正，乃使东<br /><br />&nbsp;&nbsp;&nbsp;&nbsp;还。高祖以华原久而不返，每叹惜之，及闻其来，喜见于色。<br /><br />&nbsp;&nbsp;&nbsp;&nbsp;累迁为兖州刺史，人怀感附，寇盗寝息。州狱先有囚千馀人，华原皆决遣。<br /><br />&nbsp;&nbsp;&nbsp;&nbsp;至年暮，唯有重罪者数十人，华原亦遣归家申贺，依期至狱。先是州境数有猛兽<br /><br />&nbsp;&nbsp;&nbsp;&nbsp;为暴，自华原临州，忽有六驳食之，咸以化感所致。后卒官，州人大小莫不号慕。<br /><br />&nbsp;&nbsp;&nbsp;&nbsp;宋世良，字元友，广平人。年十五便有胆气，应募从军北讨，屡有战功。寻<br /><br />&nbsp;&nbsp;&nbsp;&nbsp;为殿中侍御史，诣河北括户，大获浮惰。还见汲郡城旁多骸骨，移书州郡，令悉<br /><br />&nbsp;&nbsp;&nbsp;&nbsp;收瘗。其夜，甘雨滂沱。还，孝庄劳之曰：“知卿所括得丁倍于本帐，若官人皆<br /><br />&nbsp;&nbsp;&nbsp;&nbsp;如此用心，便是更出一天下也。”出除清河太守。世良才识闲明，尤善治术，在<br /><br />&nbsp;&nbsp;&nbsp;&nbsp;郡未几，声问甚高。郡东南有曲堤，成公一姓阻而居之，群盗多萃于此。人为之<br /><br />&nbsp;&nbsp;&nbsp;&nbsp;语曰：“宁度东吴会稽，不历成公曲堤。”世良施八条之制，盗奔他境。民又谣<br /><br />&nbsp;&nbsp;&nbsp;&nbsp;曰：“曲堤虽险贼何益，但有宋公自屏迹。”后齐天保中大赦，郡先无一囚，群<br /><br />&nbsp;&nbsp;&nbsp;&nbsp;吏拜诏而已。狱内t生，桃树、蓬蒿亦满。每日衙门虚寂，无复诉讼者。其冬，<br /><br />&nbsp;&nbsp;&nbsp;&nbsp;醴泉出于界内。及代至，倾城祖道。有老人丁金刚泣而前，谢曰：“己年九十，<br /><br />&nbsp;&nbsp;&nbsp;&nbsp;记三十五政，君非唯善治，清亦彻底。今失贤君，民何济矣。”莫不攀援涕泣。<br /><br />&nbsp;&nbsp;&nbsp;&nbsp;除东郡太守，卒官。世良强学，好属文，撰《字略》五篇、《宋氏别录》十卷。<br /><br />&nbsp;&nbsp;&nbsp;&nbsp;与弟世轨俱有孝友之誉。<br /><br />&nbsp;&nbsp;&nbsp;&nbsp;世轨，幼自严整，好法律，稍迁廷尉卿。洛州民聚结欲劫河桥，吏捕案之，<br /><br />&nbsp;&nbsp;&nbsp;&nbsp;连诸元徒党千七百人。崔暹为廷尉，以之为反，数年不断。及世轨为少卿，判其<br /><br />&nbsp;&nbsp;&nbsp;&nbsp;事为劫。于是杀魁首，馀从坐悉舍焉。时大理正苏珍之亦以平干知名。寺中为之<br /><br />&nbsp;&nbsp;&nbsp;&nbsp;语曰：“决定嫌疑苏珍之，视表见里宋世轨。”时人以为寺中二绝。南台囚到廷<br /><br />&nbsp;&nbsp;&nbsp;&nbsp;尉，世轨多雪之。仍移摄御史，将问其滥状，中尉毕义云不送，移往复不止。世<br /><br />&nbsp;&nbsp;&nbsp;&nbsp;轨遂上书，极言义云酷擅。显祖引见二人，亲敕世轨曰：“我知台欺寺久，卿能<br /><br />&nbsp;&nbsp;&nbsp;&nbsp;执理与之抗衡，但守此心，勿虑不富贵。”敕义云曰：“卿比所为诚合死，以志<br /><br />&nbsp;&nbsp;&nbsp;&nbsp;在疾恶，故且一恕。”仍顾谓朝臣曰：“此二人并我骨鲠臣也。”及疾卒，廷尉、<br /><br />&nbsp;&nbsp;&nbsp;&nbsp;御史诸系囚闻世轨死，皆哭曰：“宋廷尉死，我等岂有生路！”<br /><br />&nbsp;&nbsp;&nbsp;&nbsp;世良从子孝王，学涉，亦好缉缀文藻。形貌短陋，而好臧否人物，时论甚疾<br /><br />&nbsp;&nbsp;&nbsp;&nbsp;之。为段孝言开府参军，又荐为北平王文学。求入文林馆不遂，因非毁朝士，撰<br /><br />&nbsp;&nbsp;&nbsp;&nbsp;《别录》二十卷，会平齐，改为《关东风俗传》，更广见闻，勒成三十卷以上之。<br /><br />&nbsp;&nbsp;&nbsp;&nbsp;言多妄谬，篇第冗杂，无著述体。<br /><br />&nbsp;&nbsp;&nbsp;&nbsp;郎基，字世业，中山人。身长八尺，美须髯，泛涉坟典，尤长吏事。起家奉<br /><br />&nbsp;&nbsp;&nbsp;&nbsp;朝请，累迁海西镇将。梁吴明彻率众攻围海西，基奖励兵民，固守百馀日，军粮<br /><br />&nbsp;&nbsp;&nbsp;&nbsp;且罄，戎仗亦尽，乃至削木为箭，剪纸为羽。围解还朝，仆射杨钟劳之曰：<br /><br />&nbsp;&nbsp;&nbsp;&nbsp;“卿本文吏，遂有武略。削木剪纸，皆无故事，班墨之思，何以相过。”后带颍<br /><br />&nbsp;&nbsp;&nbsp;&nbsp;川郡，积年留滞，数日之中，剖判咸尽，而台报下，并允基所陈。条纲既疏，狱<br /><br />&nbsp;&nbsp;&nbsp;&nbsp;讼清息，官民遐迩，皆相庆悦。基性清慎，无所营求，曾语人云：“任官之所，<br /><br />&nbsp;&nbsp;&nbsp;&nbsp;木枕亦不须作，况重于此事。”唯颇令写书。潘子义曾遗之书曰：“在官写书，<br /><br />&nbsp;&nbsp;&nbsp;&nbsp;亦是风流罪过。”基答书曰：“观过知仁，斯亦可矣。”后卒官，柩将还，远近<br /><br />&nbsp;&nbsp;&nbsp;&nbsp;将送，莫不攀辕悲哭。<br /><br />&nbsp;&nbsp;&nbsp;&nbsp;孟业，字敬业，巨鹿安国人。家本寒微，少为州吏。性廉谨，同僚诸人侵盗<br /><br />&nbsp;&nbsp;&nbsp;&nbsp;官绢，分三十匹与之，拒而不受。魏彭城王韶拜定州，除典签。长史刘仁之谓业<br /><br />&nbsp;&nbsp;&nbsp;&nbsp;曰：“我处其外，君居其内，同心戮力，庶有济乎。”未几仁之征入为中书令，<br /><br />&nbsp;&nbsp;&nbsp;&nbsp;临路启韶云：“殿下左右可信任者唯有孟业，愿专任之。馀人不可信也。”又与<br /><br />&nbsp;&nbsp;&nbsp;&nbsp;业别，执手曰：“今我出都，君便失援，恐君在后，不自保全。唯正与直，愿君<br /><br />&nbsp;&nbsp;&nbsp;&nbsp;自勉。”业唯有一马，因瘦而死。韶以业家贫，令州府官人同食马肉，欲令厚偿，<br /><br />&nbsp;&nbsp;&nbsp;&nbsp;业固辞不敢。韶乃戏业曰：“卿邀名人也。”对曰：“业以微细，伏事节下，既<br /><br />&nbsp;&nbsp;&nbsp;&nbsp;不能裨益，宁可损败清风。”后高祖书与韶云：“典签姓孟者极能用心，何不置<br /><br />&nbsp;&nbsp;&nbsp;&nbsp;之目前。”韶，高祖之婿也。仁之后为兖州，临别谓吏部崔暹曰：“贵州人士，<br /><br />&nbsp;&nbsp;&nbsp;&nbsp;唯有孟业，宜铨举之，他人不可信也。”崔暹问业曰：“君往在定州，有何政绩，<br /><br />&nbsp;&nbsp;&nbsp;&nbsp;使刘西兖如此钦叹？”答曰：“禀性愚直，唯知自修，无他长也。”<br /><br />&nbsp;&nbsp;&nbsp;&nbsp;天保初，清河王岳拜司州牧，闻业名行，复召为法曹。业形貌短小，及谒见，<br /><br />&nbsp;&nbsp;&nbsp;&nbsp;岳心鄙其眇小，笑而不言。后寻业断决之处，乃谓业曰：“卿断决之明，可谓有<br /><br />&nbsp;&nbsp;&nbsp;&nbsp;过躯貌之用。”寻迁东郡守，以宽惠著。其年，麦一茎五穗，其馀三穗四穗共一<br /><br />&nbsp;&nbsp;&nbsp;&nbsp;茎，合郡人以为政化所感。寻以病卒。<br /><br />&nbsp;&nbsp;&nbsp;&nbsp;崔伯谦，字士逊，博陵人。父文业，巨鹿守。伯谦少孤贫，善养母。高祖召<br /><br />&nbsp;&nbsp;&nbsp;&nbsp;赴晋阳，补相府功曹，称之曰：“清直奉公，真良佐也。”迁瀛州别驾。世宗以<br /><br />&nbsp;&nbsp;&nbsp;&nbsp;为京畿司马，劳之曰：“卿骋足瀛部，已著康歌，督府务殷，是用相授。”族弟<br /><br />&nbsp;&nbsp;&nbsp;&nbsp;暹，当时宠要，谦与之僚旧同门，非吉凶未曾造请。后除济北太守，恩信大行，<br /><br />&nbsp;&nbsp;&nbsp;&nbsp;乃改鞭用熟皮为之，不忍见血，示耻而已。有朝贵行过郡境，问人太守治政何如。<br /><br />&nbsp;&nbsp;&nbsp;&nbsp;对曰：“府君恩化，古者所无。”因诵民为歌曰：“崔府君，能治政，易鞭鞭，<br /><br />&nbsp;&nbsp;&nbsp;&nbsp;布威德，民无争。”客曰：“既称恩化，何由复威？”曰：“长吏惮威，民庶蒙<br /><br />&nbsp;&nbsp;&nbsp;&nbsp;惠。”民有贫弱未理者，皆曰：“我自有白须公，不虑不决。”后为银青光禄大<br /><br />&nbsp;&nbsp;&nbsp;&nbsp;夫，卒。<br /><br />&nbsp;&nbsp;&nbsp;&nbsp;苏琼，字珍之，武强人也。父备，仕魏至卫尉少卿。琼幼时随父在边，尝谒<br /><br />&nbsp;&nbsp;&nbsp;&nbsp;东荆州刺史曹芝。芝戏问曰：“卿欲官不？”对曰：“设官求人，非人求官。”<br /><br />&nbsp;&nbsp;&nbsp;&nbsp;芝异其对，署为府长流参军。文襄以仪同开府，引为刑狱参军，每加勉劳。并州<br /><br />&nbsp;&nbsp;&nbsp;&nbsp;尝有强盗，长流参军推其事，所疑贼并已拷伏，失物家并识忍，唯不获盗赃。文<br /><br />&nbsp;&nbsp;&nbsp;&nbsp;襄付琼更令穷审，乃别推得元景融等十馀人，并获赃验。文襄大笑，语前妄引贼<br /><br />&nbsp;&nbsp;&nbsp;&nbsp;者曰：“尔辈若不遇我好参军，几致枉死。”<br /><br />&nbsp;&nbsp;&nbsp;&nbsp;除南清河太守，其郡多盗，及琼至，民吏肃然，奸盗止息。或外境奸非，辄<br /><br />&nbsp;&nbsp;&nbsp;&nbsp;从界中行过者，无不捉送。零陵县民魏双成失牛，疑其村人魏子宾，送至郡，一<br /><br />&nbsp;&nbsp;&nbsp;&nbsp;经穷问，知宾非盗者，即便放之。双成诉云：“府君放贼去，百姓牛何处可得？”<br /><br />&nbsp;&nbsp;&nbsp;&nbsp;琼不理，密走私访，别获盗者。从此畜牧不收，多放散，云：“但付府君。”有<br /><br />&nbsp;&nbsp;&nbsp;&nbsp;邻郡富豪将财物寄置界内以避盗，为贼攻急，告曰：“我物已寄苏公矣。”贼遂<br /><br />&nbsp;&nbsp;&nbsp;&nbsp;去。平原郡有妖贼刘黑狗，构结徒侣，通于沧海。琼所部人连接村居，无相染累。<br /><br />&nbsp;&nbsp;&nbsp;&nbsp;邻邑于此伏其德。郡中旧贼一百馀人，悉充左右，人间善恶，及长吏饮人一杯酒，<br /><br />&nbsp;&nbsp;&nbsp;&nbsp;无不即知。琼性清慎，不发私书。道人道研为济州沙门统，资产巨富，在郡多有<br /><br />&nbsp;&nbsp;&nbsp;&nbsp;出息，常得郡县为征。及欲求谒，度知其意，每见则谈问玄理，应对肃敬，研虽<br /><br />&nbsp;&nbsp;&nbsp;&nbsp;为债数来，无由启口。其弟子问其故，研曰：“每见府君，径将我入青云间，何<br /><br />&nbsp;&nbsp;&nbsp;&nbsp;由得论地上事。”郡民赵颍曾为乐陵太守，八十致事归。五月初，得新瓜一双自<br /><br />&nbsp;&nbsp;&nbsp;&nbsp;来送。颍恃年老，苦请，遂便为留，仍致于听事梁上，竟不剖。人遂竞贡新果，<br /><br />&nbsp;&nbsp;&nbsp;&nbsp;至门，闻知颍瓜犹在，相顾而去。有百姓乙普明兄弟争田，积年不断，各相援引，<br /><br />&nbsp;&nbsp;&nbsp;&nbsp;乃至百人。琼召普明兄弟对众人谕之曰：“天下难得者兄弟，易求者田地，假令<br /><br />&nbsp;&nbsp;&nbsp;&nbsp;得地失兄弟心如何？”因而下洒，从人莫不泪泣。普明弟兄叩头乞外更思，分异<br /><br />&nbsp;&nbsp;&nbsp;&nbsp;十年，遂还同住。每年春，总集大儒卫觊隆、田元凤等讲于郡学，朝吏文案之暇，<br /><br />&nbsp;&nbsp;&nbsp;&nbsp;悉令受书，时人指吏曹为学生屋。禁断淫祠，婚姻丧葬皆教令俭而中礼。又蚕月<br /><br />&nbsp;&nbsp;&nbsp;&nbsp;预下绵绢度样于部内，其兵赋次第并立明式，至于调役，事必先办，郡县长吏常<br /><br />&nbsp;&nbsp;&nbsp;&nbsp;无十杖稽失。当时州郡无不遣人至境，访其政术。天保中，郡界大水，人灾，绝<br /><br />&nbsp;&nbsp;&nbsp;&nbsp;食者千馀家。琼普集部中有粟家，自从贷粟以给付饥者。州计户征租，复欲推其<br /><br />&nbsp;&nbsp;&nbsp;&nbsp;贷粟。纲纪谓琼曰：“虽矜饥]，恐罪累府君。”琼曰：“一身获罪，且活千<br /><br />&nbsp;&nbsp;&nbsp;&nbsp;室，何所怨乎？”遂上表陈状，使检皆免，人户保安。此等相抚儿子，咸言府君<br /><br />&nbsp;&nbsp;&nbsp;&nbsp;生汝。在郡六年，人庶怀之，遂无一人经州。前后四表，列为尤最。遭忧解职，<br /><br />&nbsp;&nbsp;&nbsp;&nbsp;故人赠遗，一无所受。寻起为司直、廷尉正，朝士嗟其屈。尚书辛述曰：“既直<br /><br />&nbsp;&nbsp;&nbsp;&nbsp;且正，名以定体，不虑不申。”<br /><br />&nbsp;&nbsp;&nbsp;&nbsp;初，琼任清河太守，裴献伯为济州刺史，酷于用法，琼恩于养人。房延v为<br /><br />&nbsp;&nbsp;&nbsp;&nbsp;乐陵郡，过州，裴问其外声，v云：“唯闻太守善，刺史恶。”裴云：“得民誉<br /><br />&nbsp;&nbsp;&nbsp;&nbsp;者非至公。”v答言：“若尔，黄霸、龚遂君之罪人也。”后有敕，州各举清能。<br /><br />&nbsp;&nbsp;&nbsp;&nbsp;裴以前言，恐为琼陷，琼申其枉滞，议者尚其公平。毕义云为御史中丞，以猛暴<br /><br />&nbsp;&nbsp;&nbsp;&nbsp;任职，理官忌惮，莫敢有违。琼推察务在公平，得雪者甚众，寺署台案，始自于<br /><br />&nbsp;&nbsp;&nbsp;&nbsp;琼。迁三公郎中。赵州及清河、南中有人频告谋反，前后皆付琼推捡，事多申雪。<br /><br />&nbsp;&nbsp;&nbsp;&nbsp;尚书崔昂谓琼曰：“若欲立功名，当更思馀理，仍数雪反逆，身命何轻？”琼正<br /><br />&nbsp;&nbsp;&nbsp;&nbsp;色曰：“所雪者怨枉，不放反逆。”昂大惭。京师为之语曰：“断决无疑苏珍之。”<br /><br />&nbsp;&nbsp;&nbsp;&nbsp;迁左丞，行徐州事。徐州城中五级寺忽被盗铜像一百躯，有司征检，四邻防<br /><br />&nbsp;&nbsp;&nbsp;&nbsp;宿及踪迹所疑，逮系数十人，琼一时放遣。寺僧怨诉不为推贼，琼遣僧，谢曰：<br /><br />&nbsp;&nbsp;&nbsp;&nbsp;“但且还寺，得像自送。”尔后十日，抄贼姓名及赃处所，径收掩，悉获实验，<br /><br />&nbsp;&nbsp;&nbsp;&nbsp;贼徒款引，道俗叹伏。旧制以淮禁不听商贩辄度，淮南岁俭，启听淮北取籴。后<br /><br />&nbsp;&nbsp;&nbsp;&nbsp;淮北人饥，复请通籴淮南，遂得商估往还，彼此兼济，水陆之利，通于河北。后<br /><br />&nbsp;&nbsp;&nbsp;&nbsp;为大理卿而齐亡，仕周为博陵太守。<br /><br />&nbsp;&nbsp;&nbsp;&nbsp;房豹，字仲干，清河人。祖法寿，《魏书》有传。父翼宗。豹体貌魁岸，美<br /><br />&nbsp;&nbsp;&nbsp;&nbsp;音仪。释褐开府参军，兼行台郎中，随慕容绍宗。绍宗自云有水厄，遂于战舰中<br /><br />&nbsp;&nbsp;&nbsp;&nbsp;浴，并自投于水，冀以厌当之。豹曰：“夫命也在天，岂人理所能延促？公若实<br /><br />&nbsp;&nbsp;&nbsp;&nbsp;有灾眚，恐非禳所能解；若其实无，何禳之有。”绍宗笑曰：“不能免俗，聊复<br /><br />&nbsp;&nbsp;&nbsp;&nbsp;尔耳。”未几而绍宗遇溺，时论以为知微。<br /><br />&nbsp;&nbsp;&nbsp;&nbsp;迁乐陵太守，镇以凝重，哀矜贫弱。豹阶庭简静，圄囹空虚。郡治濒海，水<br /><br />&nbsp;&nbsp;&nbsp;&nbsp;味多卤苦，豹命凿一井，遂得甘泉，遐迩以为政化所致。豹罢归后，井味复咸。<br /><br />&nbsp;&nbsp;&nbsp;&nbsp;齐灭，还乡园自养，频征，辞疾。终于家。<br /><br />&nbsp;&nbsp;&nbsp;&nbsp;路去病，阳平人也。风神疏朗，仪表瑰异。释褐开府参军。敕用士人为县宰，<br /><br />&nbsp;&nbsp;&nbsp;&nbsp;以去病为定州饶阳令。去病明闲时务，性颇严毅，人不敢欺，然至廉平，为吏民<br /><br />&nbsp;&nbsp;&nbsp;&nbsp;叹服。擢为成安令。京城下有邺、临漳、成安三县，辇毂之下，旧号难治，重以<br /><br />&nbsp;&nbsp;&nbsp;&nbsp;政乱时难，纲维不立，功臣内戚，请嘱百端。去病消息事宜，以理抗答，势要之<br /><br />&nbsp;&nbsp;&nbsp;&nbsp;徒，虽厮养小人莫不惮其风格，亦不至嫌恨。自迁邺以还，三县令治术，去病独<br /><br />&nbsp;&nbsp;&nbsp;&nbsp;为称首。周武平齐，重其能官，与济阴郡守公孙景茂二人不被替代，发诏褒扬。<br /><br />&nbsp;&nbsp;&nbsp;&nbsp;隋大业中，卒于冀氏县令。</div>
            <div class="link">
                <a id="err-report" href="javascript:void(0)" onClick="report('北齐书出错啦!');">
                    错误举报</a><a id="add-bookcase" href="javascript:void(0)" onClick="addbookcase(28,1664);">加入书签</a><a
                        href="1663.html">上一页</a>&larr;<a href="index.html">返回列表</a>&rarr;<a
                            href="1665.html">下一页</a><a id="book-vote" href="javascript:void(0)" onClick="vote(28);">投推荐票</a><a
                                id="err-report" href="javascript:void(0)" onClick="report('北齐书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "1663.html"; var next_page = "1665.html"; var index_page = "index.html"; var sortid = "9"; var article_id = "28"; var chapter_id = "1664"; var articlename = "北齐书"; var chaptername = " 卷四十六 列传第三十八"; var author = "李百药"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>