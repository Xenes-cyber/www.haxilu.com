<!DOCTYPE html>
<html>
<head>
<meta charset="gbk" />
<title>旧唐书- 卷五十八 列传第八-在线阅读-哈西文学网</title>
<meta name="keywords" content="刘d，旧唐书， 卷五十八 列传第八全文， 卷五十八 列传第八在线阅读 哈西文学网" />
<meta name="description" content="哈西文学网提供刘d的旧唐书  卷五十八 列传第八全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/45/2931.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/45/2931.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 旧唐书</div>
		<div class="fr"><a id="add-bookcase" href="javascript:void(0)" onClick="addbookcase(45,0);">加入书架</a>|<a id="book-vote" href="javascript:void(0)" onClick="vote(45);">投推荐票</a>|<a id="err-report" href="javascript:void(0)" onClick="report('旧唐书出错啦!');">错误举报</a>|<a href="https://www.haxi88.com/files/article/info/0/45.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷五十八 列传第八</h1>
            <div class="link xb">
                <a href="2930.html">上一页</a>&larr;<a href="index.html">返回列表</a>&rarr;<a
                    href="2932.html">下一页</a></div>			
            <div id="BookText">&nbsp;&nbsp;&nbsp;&nbsp;○唐俭长孙顺德刘弘基殷峤刘政会柴绍（平阳公主马三宝附）<br /><br />&nbsp;&nbsp;&nbsp;&nbsp;武士（长兄士棱次兄士逸）<br /><br />&nbsp;&nbsp;&nbsp;&nbsp;唐俭，字茂约，并州晋阳人，北齐尚书左仆射邕之孙也。父鉴，隋戎州刺史。<br /><br />&nbsp;&nbsp;&nbsp;&nbsp;俭落拓不拘规检，然事亲颇以孝闻。初，鉴与高祖有旧，同领禁卫。高祖在太原<br /><br />&nbsp;&nbsp;&nbsp;&nbsp;留守，俭与太宗周密，俭从容说太宗以隋室昏乱，天下可图。太宗白高祖，乃召<br /><br />&nbsp;&nbsp;&nbsp;&nbsp;入，密访时事。俭曰：“明公日角龙庭，李氏又在图牒，天下属望，非在今朝。<br /><br />&nbsp;&nbsp;&nbsp;&nbsp;若开府库，南啸豪杰，北招戎狄，东收燕、赵，长驱济河，据有秦、雍，海内之<br /><br />&nbsp;&nbsp;&nbsp;&nbsp;权，指麾可取。愿弘达节，以顺群望，则汤、武之业不远。”高祖曰：“汤、武<br /><br />&nbsp;&nbsp;&nbsp;&nbsp;之事，非所庶几。今天下已乱，言私则图存，语公则拯溺。卿宜自爱，吾将思之。”<br /><br />&nbsp;&nbsp;&nbsp;&nbsp;及开大将军府，授俭记室参军。太宗为渭北道行军元帅，以俭为司马。平京城，<br /><br />&nbsp;&nbsp;&nbsp;&nbsp;加光禄大夫、相国府记室，封晋昌郡公。武德元年，除内史舍人，寻迁中书侍郎，<br /><br />&nbsp;&nbsp;&nbsp;&nbsp;特加授散骑常侍。<br /><br />&nbsp;&nbsp;&nbsp;&nbsp;王行本守蒲州城不降，敕工部尚书独孤怀恩率兵屯于其东，以经略之。寻又<br /><br />&nbsp;&nbsp;&nbsp;&nbsp;夏县人吕崇茂以城叛，降于刘武周，高祖遣永安王孝基、工部尚书独孤怀恩、陕<br /><br />&nbsp;&nbsp;&nbsp;&nbsp;州总管于筠等率兵讨之。时俭使至军所，属武周遣兵援崇茂，俭与孝基、筠等并<br /><br />&nbsp;&nbsp;&nbsp;&nbsp;为所获。初，怀恩屯兵蒲州，与其属元君实谋反，时君实亦陷于贼中，与俭同被<br /><br />&nbsp;&nbsp;&nbsp;&nbsp;拘执，乃谓俭曰：“古人有言：‘当断不断，反受其乱。’独孤尚书近者欲举兵<br /><br />&nbsp;&nbsp;&nbsp;&nbsp;图事，迟疑之间，遂至今日，岂不由不断耶？”俄而怀恩脱身得还，仍令依前屯<br /><br />&nbsp;&nbsp;&nbsp;&nbsp;守，君实又谓俭曰：“独孤尚书今遂拔难得还，复在蒲州屯守，可谓王者不死。”<br /><br />&nbsp;&nbsp;&nbsp;&nbsp;俭闻之，惧怀恩为逆，乃密令亲信刘世让以怀恩之谋奏闻。适遇王行本以蒲州归<br /><br />&nbsp;&nbsp;&nbsp;&nbsp;降，高祖将入其城，浮舟至中流，世让谒见，高祖读奏，大惊曰：“岂非天命也！”<br /><br />&nbsp;&nbsp;&nbsp;&nbsp;回舟而归，分捕反者按验之，怀恩自缢，余党伏诛。俄而太宗击破武周部将宋金<br /><br />&nbsp;&nbsp;&nbsp;&nbsp;刚，追至太原，武周惧而北走，俭乃封其府库，收兵甲，以待太宗。高祖嘉俭身<br /><br />&nbsp;&nbsp;&nbsp;&nbsp;没虏庭，心存朝阙，复旧官，仍为并州道安抚大使，以便宜从事，并赐独狐怀恩<br /><br />&nbsp;&nbsp;&nbsp;&nbsp;田宅赀财等。使还，拜礼部尚书，授天策府长史，兼检校黄门侍郎，封莒国公，<br /><br />&nbsp;&nbsp;&nbsp;&nbsp;与功臣等元勋恕一死，仍除遂州都督，食绵州实封六百户，图形凌烟阁。<br /><br />&nbsp;&nbsp;&nbsp;&nbsp;贞观初，使于突厥，说诱之，因以隋萧后及杨正道以归。太宗谓俭曰：“卿<br /><br />&nbsp;&nbsp;&nbsp;&nbsp;观颉利可图否？”对曰：“衔国威恩，亦可望获。”遂令俭驰传至虏庭，示之威<br /><br />&nbsp;&nbsp;&nbsp;&nbsp;信。颉利部落欢然定归款之计，因而兵众弛懈。李靖率轻骑掩袭破之，颉利北走，<br /><br />&nbsp;&nbsp;&nbsp;&nbsp;俭脱身而还。岁余，授民部尚书。后从幸洛阳苑射猛兽，群豕突出林中，太宗引<br /><br />&nbsp;&nbsp;&nbsp;&nbsp;弓四发，殪四豕，有雄彘突及马镫，俭投马搏之，太宗拔剑断豕，顾笑曰：“天<br /><br />&nbsp;&nbsp;&nbsp;&nbsp;策长史，不见上将击贼耶！何惧之甚？”对曰：“汉祖以马上得之，不以马上治<br /><br />&nbsp;&nbsp;&nbsp;&nbsp;之；陛下以神武定四方，岂复逞雄心于一兽。”太宗纳之，因为罢猎。寻加光禄<br /><br />&nbsp;&nbsp;&nbsp;&nbsp;大夫，又特令其子善识尚豫章公主。俭在官每盛修肴馔，与亲宾纵酒为乐，未尝<br /><br />&nbsp;&nbsp;&nbsp;&nbsp;以职务留意。又尝托盐州刺史张臣合收其私羊，为御史所劾，以旧恩免罪，贬授<br /><br />&nbsp;&nbsp;&nbsp;&nbsp;光禄大夫。永徽初，致仕于家，加特进。显庆元年卒，年七十八。高宗为之举哀，<br /><br />&nbsp;&nbsp;&nbsp;&nbsp;罢朝三日，赠开府仪同三司、并州都督，赙布帛一千段、粟一千石，赐东园秘器，<br /><br />&nbsp;&nbsp;&nbsp;&nbsp;陪葬昭陵，谥曰襄，官为立碑。<br /><br />&nbsp;&nbsp;&nbsp;&nbsp;俭少子观，最知名，官至河西令，有文集三卷。俭孙从心，神龙中，以子<br /><br />&nbsp;&nbsp;&nbsp;&nbsp;娶太平公主女，官至殿中监。，先天中为太常少卿，坐与太平连谋，伏诛。<br /><br />&nbsp;&nbsp;&nbsp;&nbsp;长孙顺德，文德顺圣皇后之族叔也。祖澄，周秦州刺史。父恺，隋开府。顺<br /><br />&nbsp;&nbsp;&nbsp;&nbsp;德仕隋右勋卫，避辽东之役，逃匿于太原，深为高祖、太宗所亲委。时群盗并起，<br /><br />&nbsp;&nbsp;&nbsp;&nbsp;郡县各募兵为备。太宗外以讨贼为名，因令顺德与刘弘基等召募，旬月之间，众<br /><br />&nbsp;&nbsp;&nbsp;&nbsp;至万余人，结营于郭下，遂诛王威、高君雅等。义兵起，拜统军。从平霍邑，破<br /><br />&nbsp;&nbsp;&nbsp;&nbsp;临汾，下绛郡，俱有战功。寻与刘文静击屈突通于潼关，每战摧锋。及通将奔洛<br /><br />&nbsp;&nbsp;&nbsp;&nbsp;阳，顺德追及于桃林，执通归京师，仍略定陕县。高祖即位，拜左骁卫大将军，<br /><br />&nbsp;&nbsp;&nbsp;&nbsp;封薛国公。武德九年，与秦叔宝等讨建成余党于玄武门。太宗践祚，真食千二百<br /><br />&nbsp;&nbsp;&nbsp;&nbsp;户，特赐以宫女，每宿内省。<br /><br />&nbsp;&nbsp;&nbsp;&nbsp;后，顺德监奴，受人馈绢事发，太宗谓近臣曰：“顺德地居外戚，功即元勋，<br /><br />&nbsp;&nbsp;&nbsp;&nbsp;位高爵厚，足称富贵。若能勤览古今，以自鉴诫，弘益我国家者，朕当与之同有<br /><br />&nbsp;&nbsp;&nbsp;&nbsp;府库耳。何乃不遵名节，而贪冒发闻乎！”然惜其功，不忍加罪，遂于殿庭赐绢<br /><br />&nbsp;&nbsp;&nbsp;&nbsp;数十匹，以愧其心。大理少卿胡演进曰：“顺德枉法受财，罪不可恕，奈何又赐<br /><br />&nbsp;&nbsp;&nbsp;&nbsp;之绢？”太宗曰：“人生性灵，得绢甚于刑戮；如不知愧，一禽兽耳，杀之何益！”<br /><br />&nbsp;&nbsp;&nbsp;&nbsp;寻坐与李孝常交通除名。岁余，太宗阅功臣图，见顺德之像，闵然怜之，遣宇文<br /><br />&nbsp;&nbsp;&nbsp;&nbsp;士及视其所为，见顺德颓然而醉，论者以为达命。召拜泽州刺史，复其爵邑。顺<br /><br />&nbsp;&nbsp;&nbsp;&nbsp;德素多放纵，不遵法度，及此折节为政，号为明肃。先是，长吏多受百姓馈饷，<br /><br />&nbsp;&nbsp;&nbsp;&nbsp;顺德纠`，一无所容，称为良牧。前刺史张长贵、赵士达并占境内膏腴之田数十<br /><br />&nbsp;&nbsp;&nbsp;&nbsp;顷，顺德并劾而追夺，分给贫户。寻又坐事免。发疾，太宗闻而鄙之，谓房玄龄<br /><br />&nbsp;&nbsp;&nbsp;&nbsp;曰：“顺德无慷慨之节，多儿女之情，今有此疾，何足问也！”未几而卒，太宗<br /><br />&nbsp;&nbsp;&nbsp;&nbsp;为之罢朝，遣使吊祭，赠荆州都督，谥曰襄。贞观十三年，追改封为邳国公。永<br /><br />&nbsp;&nbsp;&nbsp;&nbsp;徽五年，重赠开府仪同三司。<br /><br />&nbsp;&nbsp;&nbsp;&nbsp;刘弘基，雍州池阳人也。父升，隋河州刺史。弘基少落拓，交通轻侠，不事<br /><br />&nbsp;&nbsp;&nbsp;&nbsp;家产，以父荫为右勋侍。大业末，尝从炀帝征辽东，家贫不能自致，行至汾阴，<br /><br />&nbsp;&nbsp;&nbsp;&nbsp;度已后期当斩，计无所出，遂与同旅屠牛，潜讽吏捕之，系于县狱，岁余，竟以<br /><br />&nbsp;&nbsp;&nbsp;&nbsp;赎论。事解亡命，盗马以供衣食，因至太原。会高祖镇太原，遂自结托，又察太<br /><br />&nbsp;&nbsp;&nbsp;&nbsp;宗有非常之度，尤委心焉。由是大蒙亲礼，出则连骑，入同卧起。义兵将举，弘<br /><br />&nbsp;&nbsp;&nbsp;&nbsp;基召募得二千人。王威、高君雅欲为变，高祖伏弘基及长孙顺德于厅事之后，弘<br /><br />&nbsp;&nbsp;&nbsp;&nbsp;基因麾左右执威等。又从太宗攻下西河。义军次贾胡堡，与隋将宋老生战，破之，<br /><br />&nbsp;&nbsp;&nbsp;&nbsp;进攻霍邑。老生率众阵于城外，弘基从太宗击之，老生败走，弃马投堑，弘基下<br /><br />&nbsp;&nbsp;&nbsp;&nbsp;斩其首，拜右光禄大夫。师至河东，弘基以兵千人先济河，进下冯翊，为渭北道<br /><br />&nbsp;&nbsp;&nbsp;&nbsp;大使，得便宜从事，以殷开山为副。西略地扶风，有众六万。南渡渭水，屯于长<br /><br />&nbsp;&nbsp;&nbsp;&nbsp;安故城，威声大振，耀军金光门。卫文升遣兵来战，弘基逆击走之，擒甲士千余<br /><br />&nbsp;&nbsp;&nbsp;&nbsp;人、马数百匹。时诸军未至，弘基先至，一战而捷。高祖大悦，赐马二十匹。及<br /><br />&nbsp;&nbsp;&nbsp;&nbsp;破京城，功为第一。从太宗击薛举于扶风，破之，追奔至陇山而返。累拜右领都<br /><br />&nbsp;&nbsp;&nbsp;&nbsp;督，封河间郡公。又从太宗经略东都，战于璎珞门外，破之。师旋，弘基为殿。<br /><br />&nbsp;&nbsp;&nbsp;&nbsp;隋将段达、张志陈于三王陵，弘基击败之。武德元年，拜右骁卫大将军，以元谋<br /><br />&nbsp;&nbsp;&nbsp;&nbsp;之勋，恕其一死，领行军左一总管。又从太宗讨薛举。时太宗以疾顿于高~城，<br /><br />&nbsp;&nbsp;&nbsp;&nbsp;弘基、刘文静等与举接战于浅水原，王师不利，八总管咸败；唯弘基一军尽力苦<br /><br />&nbsp;&nbsp;&nbsp;&nbsp;斗，矢尽，为举所获。高祖嘉其临难不屈，赐其家粟帛甚厚。仁杲平，得归，复<br /><br />&nbsp;&nbsp;&nbsp;&nbsp;其官爵。会宋金刚陷太原，遣弘基屯晋州。裴寂为宋金刚所败，人情崩骇，莫有<br /><br />&nbsp;&nbsp;&nbsp;&nbsp;固志。金刚以兵造城下，弘基不能守，复陷于贼。俄得逃归，高祖慰谕之，授左<br /><br />&nbsp;&nbsp;&nbsp;&nbsp;一总管。从太宗屯于柏壁，率兵二千自隰州趋西河，断贼归路。时贼锋甚劲，弘<br /><br />&nbsp;&nbsp;&nbsp;&nbsp;基坚壁，不能进。及金刚遁，弘基率骑邀之，至于介休，与太宗会，追击大破之。<br /><br />&nbsp;&nbsp;&nbsp;&nbsp;累封任国公。寻从击刘黑闼于持荩师旋，授秉钺将军。会突厥入寇，弘基率步<br /><br />&nbsp;&nbsp;&nbsp;&nbsp;骑一万，自豳州北界东拒子午岭，西接临泾，修营障塞，副淮安王神通，备胡寇<br /><br />&nbsp;&nbsp;&nbsp;&nbsp;于北鄙。九年，以佐命功，真食九百户。<br /><br />&nbsp;&nbsp;&nbsp;&nbsp;太宗即位，顾待益隆。李孝常、长孙安业之谋逆也，坐与交游除名。岁余，<br /><br />&nbsp;&nbsp;&nbsp;&nbsp;起为易州刺史，复其封爵，征拜卫尉卿。九年，改封夔国公，世袭朗州刺史，例<br /><br />&nbsp;&nbsp;&nbsp;&nbsp;停不行。后以年老乞骸骨，授辅国大将军，朝朔望，禄赐同于职事。太宗征辽东，<br /><br />&nbsp;&nbsp;&nbsp;&nbsp;以弘基为前军大总管。从击高延寿于驻跸山，力战有功，太宗屡加劳勉。永徽元<br /><br />&nbsp;&nbsp;&nbsp;&nbsp;年加实封通前一千一百户。其年卒，年六十九。高宗为之举哀，废朝三日，赠开<br /><br />&nbsp;&nbsp;&nbsp;&nbsp;府仪同三司、并州都督，陪葬昭陵，仍为立碑，谥曰襄。弘基遗令给诸子奴婢各<br /><br />&nbsp;&nbsp;&nbsp;&nbsp;十五人、良田五顷，谓所亲曰：“若贤，固不藉多财；不贤，守此可以免饥冻。”<br /><br />&nbsp;&nbsp;&nbsp;&nbsp;余财悉以散施。<br /><br />&nbsp;&nbsp;&nbsp;&nbsp;子仁实袭，官至左典戎卫郎将。从子仁景，神龙初，官至司农卿。<br /><br />&nbsp;&nbsp;&nbsp;&nbsp;殷峤，字开山，雍州县人，陈司农卿不害孙也。其先本居陈郡，陈亡，徙<br /><br />&nbsp;&nbsp;&nbsp;&nbsp;关中。父僧首，隋秘书丞，有名于世。峤少以学行见称，尤工尺牍。仕隋太谷长，<br /><br />&nbsp;&nbsp;&nbsp;&nbsp;有治名。义兵起，召补大将军府掾，参预谋略，授心腹之寄，累以军功拜光禄大<br /><br />&nbsp;&nbsp;&nbsp;&nbsp;夫。从隐太子攻克西河。太宗为渭北道元帅，引为长史。时关中群盗往往聚结，<br /><br />&nbsp;&nbsp;&nbsp;&nbsp;众无适从，令峤招慰之，所至皆下。又与统军刘弘基率兵六万屯长安故城，隋将<br /><br />&nbsp;&nbsp;&nbsp;&nbsp;卫孝节自金光门出战，峤与弘基击破之。京城平，赐爵陈郡公，迁丞相府掾。寻<br /><br />&nbsp;&nbsp;&nbsp;&nbsp;授吏部侍郎。从击薛举，为元帅府司马。时太宗有疾，委军于刘文静，诫之曰：<br /><br />&nbsp;&nbsp;&nbsp;&nbsp;“贼众远来，利在急战，难与争锋。且宜持久，待粮尽，然后可图。”峤退谓文<br /><br />&nbsp;&nbsp;&nbsp;&nbsp;静曰：“王体不安，虑公不济，故发此言。宜因机破贼，何乃以偷幸磐跻玻　<br /><br />&nbsp;&nbsp;&nbsp;&nbsp;久之，言于文静曰：“王不豫，恐贼轻我，请耀武以威之。”遂陈兵于折~，<br /><br />&nbsp;&nbsp;&nbsp;&nbsp;为举所乘，军乃大败。峤坐减死除名。后从平薛仁杲，复其爵位。武德二年，兼<br /><br />&nbsp;&nbsp;&nbsp;&nbsp;陕东道大行台兵部尚书，迁吏部尚书。从太宗讨平王世充，以功进爵郧国公。复<br /><br />&nbsp;&nbsp;&nbsp;&nbsp;从征刘黑闼，道病卒。太宗亲临丧，哭之甚恸，赠陕东道大行台右仆射，谥曰节。<br /><br />&nbsp;&nbsp;&nbsp;&nbsp;贞观十四年，诏与赠司空、淮安王神通，赠司空、河间王孝恭，赠民部尚书刘政<br /><br />&nbsp;&nbsp;&nbsp;&nbsp;会，俱以佐命功配飨高祖庙庭。十七年，又与长孙无忌、唐俭、长孙顺德、刘弘<br /><br />&nbsp;&nbsp;&nbsp;&nbsp;基、刘政会、柴绍等十七人，俱图其形于凌烟阁。永徽五年，追赠司空。<br /><br />&nbsp;&nbsp;&nbsp;&nbsp;峤从祖弟闻礼，有文学，武德中，为太子中舍人，修梁史，未就而卒。闻礼<br /><br />&nbsp;&nbsp;&nbsp;&nbsp;子仲容，亦知名，则天深爱其才。官至申州刺史。<br /><br />&nbsp;&nbsp;&nbsp;&nbsp;刘政会，滑州胙城人也。祖环隽，北齐中书侍郎。政会，隋大业中为太原鹰<br /><br />&nbsp;&nbsp;&nbsp;&nbsp;扬府司马。高祖为太原留守，政会率兵隶于麾下。太宗与刘文静谋起义兵，副留<br /><br />&nbsp;&nbsp;&nbsp;&nbsp;守王威、高君雅独怀猜贰。后数日，将大会于晋祠，威与君雅谋危高祖。有人以<br /><br />&nbsp;&nbsp;&nbsp;&nbsp;白，太宗既知迫急，欲先事诛之，因遣政会为急变之书，诣留守告威等二人谋反。<br /><br />&nbsp;&nbsp;&nbsp;&nbsp;是日，高祖与威、君雅同坐视事，文静引政会入，至庭中，云有密状，知人欲反。<br /><br />&nbsp;&nbsp;&nbsp;&nbsp;高祖指威等令视之，政会不肯，曰：“所告是副留守事，唯唐公得省之耳。”君<br /><br />&nbsp;&nbsp;&nbsp;&nbsp;雅攘袂大呼曰：“此是反人，欲杀我也！”时太宗已列兵马布于街巷，文静因令<br /><br />&nbsp;&nbsp;&nbsp;&nbsp;左右引威等囚于别室。既拘威等，竟得举兵，政会之功也。大将军府建，引为户<br /><br />&nbsp;&nbsp;&nbsp;&nbsp;曹参军。从平长安，除丞相府掾。武德初，授卫尉少卿，留守太原。政会内辑军<br /><br />&nbsp;&nbsp;&nbsp;&nbsp;士，外和戎狄，远近莫不悦服。寻而刘武周进逼并州，晋阳豪右薛深等以城应贼，<br /><br />&nbsp;&nbsp;&nbsp;&nbsp;政会为贼所擒，于贼中密表论武周形势。贼平，复其官爵。历刑部尚书、光禄卿，<br /><br />&nbsp;&nbsp;&nbsp;&nbsp;封邢国公。贞观初，累转洪州都督，赐实封三百户。九年卒，太宗手敕曰：“举<br /><br />&nbsp;&nbsp;&nbsp;&nbsp;义之日，实有殊功，所葬并宜优厚。”赠民部尚书，谥曰襄。后与殷开山同配飨<br /><br />&nbsp;&nbsp;&nbsp;&nbsp;高祖庙庭。<br /><br />&nbsp;&nbsp;&nbsp;&nbsp;子玄意袭爵，改封渝国公，尚南平公主，授驸马都尉。高宗时为汝州刺史。<br /><br />&nbsp;&nbsp;&nbsp;&nbsp;次子奇，长寿中为天官侍郎，为酷吏所陷也。<br /><br />&nbsp;&nbsp;&nbsp;&nbsp;柴绍，字嗣昌，晋州临汾人也。祖烈，周骠骑大将军，历遂、梁二州刺史，<br /><br />&nbsp;&nbsp;&nbsp;&nbsp;封冠军县公。父慎，隋太子右内率，封钜鹿郡公。绍幼捷有勇力，任侠闻于关<br /><br />&nbsp;&nbsp;&nbsp;&nbsp;中。少补隋元德太子千牛备身。高祖微时，妻之以女，即平阳公主也。<br /><br />&nbsp;&nbsp;&nbsp;&nbsp;义旗建，绍自京间路趣太原。时建成、元吉自河东往，会于道，建成谋于绍<br /><br />&nbsp;&nbsp;&nbsp;&nbsp;曰：“追书甚急，恐已起事。隋郡县连城千有余里，中间偷路，势必不全，今欲<br /><br />&nbsp;&nbsp;&nbsp;&nbsp;且投小贼，权以自济。”绍曰：“不可。追既急，宜速去，虽稍辛苦，终当获全。<br /><br />&nbsp;&nbsp;&nbsp;&nbsp;若投小贼，知君唐公之子，执以为功，徒然死耳。”建成从之，遂共走太原。入<br /><br />&nbsp;&nbsp;&nbsp;&nbsp;雀鼠谷，知已起义，于是相贺，以绍之计为得。授右领军大都督府长史。大军发<br /><br />&nbsp;&nbsp;&nbsp;&nbsp;晋阳，兼领马军总管。将至霍邑，绍先至城下，察宋老生形势，白曰：“老生有<br /><br />&nbsp;&nbsp;&nbsp;&nbsp;匹夫之勇，我师若到，必来出战，战则成擒矣。”及义师至，老生果出，绍力战<br /><br />&nbsp;&nbsp;&nbsp;&nbsp;有功。下临汾，平绛郡，并先登陷阵，授右光禄大夫。隋将桑显和来击，孙华率<br /><br />&nbsp;&nbsp;&nbsp;&nbsp;精锐渡河以援之，绍引军直掩其背，与史大奈合势击之，显和大败，因与诸将进<br /><br />&nbsp;&nbsp;&nbsp;&nbsp;下京城。武德元年，累迁左翊卫大将军。寻从太宗平薛举，破宋金刚，攻平王世<br /><br />&nbsp;&nbsp;&nbsp;&nbsp;充于洛阳，擒窦建德于武牢，封霍国公，赐实封千二百户，转右骁卫大将军。吐<br /><br />&nbsp;&nbsp;&nbsp;&nbsp;谷浑与党项俱来寇边，命绍讨之。虏据高临下，射绍军中，矢下如雨。绍乃遣人<br /><br />&nbsp;&nbsp;&nbsp;&nbsp;弹胡琵琶，二女子对舞，虏异之，驻弓矢而相与聚观。绍见虏阵不整，密使精骑<br /><br />&nbsp;&nbsp;&nbsp;&nbsp;自后击之，虏大溃，斩首五百余级。贞观元年，拜右卫大将军。二年，击梁师都<br /><br />&nbsp;&nbsp;&nbsp;&nbsp;于夏州，平之。转左卫大将军，出为华州刺史。七年，加镇军大将军，行右骁卫<br /><br />&nbsp;&nbsp;&nbsp;&nbsp;大将军，改封谯国公。十二年，寝疾，太宗亲自临问。寻卒，赠荆州都督，谥曰<br /><br />&nbsp;&nbsp;&nbsp;&nbsp;襄。<br /><br />&nbsp;&nbsp;&nbsp;&nbsp;平阳公主，高祖第三女也，太穆皇后所生。义兵将起，公主与绍并在长安，<br /><br />&nbsp;&nbsp;&nbsp;&nbsp;遣使密召之。绍谓公主曰：“尊公将扫清多难，绍欲迎接义旗；同去则不可，独<br /><br />&nbsp;&nbsp;&nbsp;&nbsp;行恐罹后患，为计若何？”公主曰：“君宜速去。我一妇人，临时易可藏隐，当<br /><br />&nbsp;&nbsp;&nbsp;&nbsp;别自为计矣。”绍即间行赴太原。公主乃归县庄所，遂散家资，招引山中亡命，<br /><br />&nbsp;&nbsp;&nbsp;&nbsp;得数百人，起兵以应高祖。时有胡贼何潘仁聚众于司竹园，自称总管，未有所属。<br /><br />&nbsp;&nbsp;&nbsp;&nbsp;公主遣家僮马三宝说以利害，潘仁攻县，陷之。三宝又说群盗李仲文、向善志、<br /><br />&nbsp;&nbsp;&nbsp;&nbsp;丘师利等，各率众数千人来会。时京师留守频遣军讨公主，三宝、潘仁屡挫其锋。<br /><br />&nbsp;&nbsp;&nbsp;&nbsp;公主掠地至T、武功、始平，皆下之。每申明法令，禁兵士，无得侵掠，故远<br /><br />&nbsp;&nbsp;&nbsp;&nbsp;近奔赴者甚众，得兵七万人。公主令间使以闻，高祖大悦。及义军渡河，遣绍将<br /><br />&nbsp;&nbsp;&nbsp;&nbsp;数百骑趋华阴，傍南山以迎公主。时公主引精兵万余与太宗军会于渭北，与绍各<br /><br />&nbsp;&nbsp;&nbsp;&nbsp;置幕府，俱围京城，营中号曰“娘子军”。京城平，封为平阳公主，以独有军功，<br /><br />&nbsp;&nbsp;&nbsp;&nbsp;每赏赐异于他主。六年，薨。及将葬，诏加前后部羽葆鼓吹、大辂、麾幢、班剑<br /><br />&nbsp;&nbsp;&nbsp;&nbsp;四十人、虎贲甲卒。太常奏议，以礼，妇人无鼓吹。高祖曰：“鼓吹，军乐也。<br /><br />&nbsp;&nbsp;&nbsp;&nbsp;往者公主于司竹举兵以应义旗，亲执金鼓，有克定之勋。周之文母，列于十乱；<br /><br />&nbsp;&nbsp;&nbsp;&nbsp;公主功参佐命，非常妇人之所匹也。何得无鼓吹！”遂特加之，以旌殊绩；仍令<br /><br />&nbsp;&nbsp;&nbsp;&nbsp;所司按谥法“明德有功曰昭”，谥公主为昭。<br /><br />&nbsp;&nbsp;&nbsp;&nbsp;子哲威，历右屯营将军，袭爵谯国公。坐弟令武谋反，徙岭南。起为交州都<br /><br />&nbsp;&nbsp;&nbsp;&nbsp;督，卒官。令武尚巴陵公主，累除太仆少卿、卫州刺史，封襄阳郡公。永徽中，<br /><br />&nbsp;&nbsp;&nbsp;&nbsp;坐与公主及房遗爱谋反，遣使收之。行至华阴，自杀，仍戮其尸。公主赐死。<br /><br />&nbsp;&nbsp;&nbsp;&nbsp;马三宝，初以平京城功，拜太子监门率。别击叛胡刘拔真于北山，破之。又<br /><br />&nbsp;&nbsp;&nbsp;&nbsp;从平薛仁杲，迁左骁卫将军。复从柴绍击吐谷浑于岷州，先锋陷阵，斩其名王，<br /><br />&nbsp;&nbsp;&nbsp;&nbsp;前后虏男女数千口，累封新兴县公。尝从幸司竹，高祖顾谓三宝曰：“是汝建英<br /><br />&nbsp;&nbsp;&nbsp;&nbsp;雄之处，卫青大不恶！”累除左骁卫大将军。贞观三年卒。太宗为之废朝，谥曰<br /><br />&nbsp;&nbsp;&nbsp;&nbsp;忠。<br /><br />&nbsp;&nbsp;&nbsp;&nbsp;武士，并州文水人也。家富于财，颇好交结。高祖初行军于汾、晋，休止<br /><br />&nbsp;&nbsp;&nbsp;&nbsp;其家；因蒙顾接，及为太原留守，引为行军司铠。时盗贼蜂起，士尝阴劝高祖<br /><br />&nbsp;&nbsp;&nbsp;&nbsp;举兵，自进兵书及符瑞，高祖谓曰：“幸勿多言。兵书禁物，尚能将来，深识雅<br /><br />&nbsp;&nbsp;&nbsp;&nbsp;意，当同富贵耳。”及义兵将起，高祖募人，遣刘弘基、长孙顺德等分统之。王<br /><br />&nbsp;&nbsp;&nbsp;&nbsp;威、高君雅阴谓士曰：“弘基等皆背征三卫，所犯当死，安得领兵？吾欲禁身<br /><br />&nbsp;&nbsp;&nbsp;&nbsp;推。”士曰：“此并唐公之客也，若尔，便大纷纭。”威等由是疑而不发。<br /><br />&nbsp;&nbsp;&nbsp;&nbsp;留守司兵田德平又欲劝威等鞫问募人之状，士谓德平曰：“讨捕之兵，总隶唐<br /><br />&nbsp;&nbsp;&nbsp;&nbsp;公。王威、高君雅等，并寄坐耳，彼何能为！”德平遂止。义旗起，以士为大<br /><br />&nbsp;&nbsp;&nbsp;&nbsp;将军府铠曹。从平京城功，拜光禄大夫，封太原郡公。初为义师将起，士不预<br /><br />&nbsp;&nbsp;&nbsp;&nbsp;知，及平京师，乃自说云：“尝梦高祖入西京，升为天子。”高祖哂之曰：“汝<br /><br />&nbsp;&nbsp;&nbsp;&nbsp;王威之党也。以汝能谏止弘基等，微心可录，故加酬效；今见事成，乃说迂诞而<br /><br />&nbsp;&nbsp;&nbsp;&nbsp;取媚也？”武德中，累迁工部尚书，进封应国公，又历利州、荆州都督。贞观九<br /><br />&nbsp;&nbsp;&nbsp;&nbsp;年卒官，赠礼部尚书，谥曰定。显庆元年，以后父累赠司徒，改封周国公。咸亨<br /><br />&nbsp;&nbsp;&nbsp;&nbsp;中，又赠太尉、太原王，特诏配飨高祖庙庭，列在功臣之上。孙承嗣，事在《外<br /><br />&nbsp;&nbsp;&nbsp;&nbsp;戚传》。<br /><br />&nbsp;&nbsp;&nbsp;&nbsp;长兄士棱，性恭顺，勤于稼穑。从起义，官至司农少卿，封宣城县公。常<br /><br />&nbsp;&nbsp;&nbsp;&nbsp;居苑中，委以农囿之事。贞观中卒，赠潭州都督。<br /><br />&nbsp;&nbsp;&nbsp;&nbsp;次兄士逸，亦有战功，武德初，为齐王府户曹，赐爵安陆县公。从齐王镇并<br /><br />&nbsp;&nbsp;&nbsp;&nbsp;州，为刘武周所获，于贼中密令人诣京师，陈武周可图之计。及武周平，甚见慰<br /><br />&nbsp;&nbsp;&nbsp;&nbsp;勉，累授益州行台左丞。数陈时政得失，高祖每嘉纳之。贞观初，为韶州刺史，<br /><br />&nbsp;&nbsp;&nbsp;&nbsp;卒。<br /><br />&nbsp;&nbsp;&nbsp;&nbsp;史臣曰：唐俭委质义旗之下，立功草昧之初，被拘虏庭，脱高祖蒲州之急；<br /><br />&nbsp;&nbsp;&nbsp;&nbsp;侍猎苑囿，谏太宗马上之言，可谓纯臣矣。顺德佐命立功，理郡著明肃之政；弘<br /><br />&nbsp;&nbsp;&nbsp;&nbsp;基临难不屈，陷阵多克捷之勋。殷峤、刘政会、柴嗣昌并在太原，首预举义，从<br /><br />&nbsp;&nbsp;&nbsp;&nbsp;微至著，善始令终。马三宝出厮养之徒，处将军之位，亦马之善走者也。武士<br /><br />&nbsp;&nbsp;&nbsp;&nbsp;首参起义，例封功臣，无戡难之劳，有因人之迹，载窥他传，过为褒词。虑当武<br /><br />&nbsp;&nbsp;&nbsp;&nbsp;后之朝，佞出敬宗之笔，凡涉虚美，削而不书。<br /><br />&nbsp;&nbsp;&nbsp;&nbsp;赞曰：茂约忠纯，顺德功勋。弘基六士，义合风云。</div>
            <div class="link">
                <a id="err-report" href="javascript:void(0)" onClick="report('旧唐书出错啦!');">
                    错误举报</a><a id="add-bookcase" href="javascript:void(0)" onClick="addbookcase(45,2931);">加入书签</a><a
                        href="2930.html">上一页</a>&larr;<a href="index.html">返回列表</a>&rarr;<a
                            href="2932.html">下一页</a><a id="book-vote" href="javascript:void(0)" onClick="vote(45);">投推荐票</a><a
                                id="err-report" href="javascript:void(0)" onClick="report('旧唐书更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "2930.html"; var next_page = "2932.html"; var index_page = "index.html"; var sortid = "9"; var article_id = "45"; var chapter_id = "2931"; var articlename = "旧唐书"; var chaptername = " 卷五十八 列传第八"; var author = "刘d"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>