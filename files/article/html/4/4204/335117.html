<!DOCTYPE html>
<html>
<head>
<meta charset="gbk" />
<title>南史- 卷五十六 列传第四十六-在线阅读-哈西文学网</title>
<meta name="keywords" content="李延寿，南史， 卷五十六 列传第四十六全文， 卷五十六 列传第四十六在线阅读 哈西文学网" />
<meta name="description" content="哈西文学网提供李延寿的南史  卷五十六 列传第四十六全文在线阅读和下载" />
<link href="/themes/yssm/base.css" rel="stylesheet">
<script src="/themes/yssm/base.js" type="text/javascript"></script>
<meta http-equiv="Cache-Control" content="no-transform"/>
<meta http-equiv="Cache-Control" content="no-siteapp"/>
<meta name="mobile-agent" content="format=html5;url=http://m.haxilu.com/yuedu/4204/335117.html">
<script type="text/javascript" src="/js/uaredirect.js"></script>
<script type="text/javascript">uaredirect('http://m.haxilu.com/yuedu/4204/335117.html');</script>
</head>
<body>
<div id="wrapper">
<div id="header">
    <div id="topbar">
        <div class="hd">
            <div class="share"><em>您可以按“CRTL+D”将“哈西文学网”加入收藏夹！或分享到：</em><script>share();</script></div>
            <div class="usercss"><script>user();</script></div>
        </div>
    </div>
    <div id="subnav">
        <div class="hd">
            <p>
               <a href="/">首页</a>┊<a href="/xiaoshuo/1/1.htm">玄幻魔法</a>┊<a href="/xiaoshuo/2/1.htm">武侠修真</a>┊<a href="/xiaoshuo/3/1.htm">都市言情</a>┊<a href="/xiaoshuo/4/1.htm">历史军事</a>┊<a href="/xiaoshuo/5/1.htm">侦探推理</a>┊<a href="/xiaoshuo/6/1.htm">网游动漫</a>┊<a href="/xiaoshuo/7/1.htm">科幻小说</a>┊<a href="/xiaoshuo/8/1.htm">恐怖灵异</a>┊<a href="/xiaoshuo/9/1.htm">其他类型</a>┊<a href="/xiaoshuo/10/1.htm">肉文辣文</a>┊<a href="/modules/article/index.php?fullflag=1">全本小说</a>┊</p>
        </div>
    </div>
    <div id="headbar">
        <div class="hd">
            <div class="logo">
                <a href="">哈西文学网</a></div>
           <form class="searchwrap" name="ssform" action="http://zhannei.baidu.com/cse/search" method="get" target="_blank">
   <input type="hidden" name="s" value="147557926021502215580">
<input type="text" name="q" id="searchkey" class="search-text" style="width:278px" />          
<input class="search-submit" type="submit" value="搜索" /> 
</form>	
			
<ul id="head-plus">
<li><a href="/modules/article/index.php?fullflag=1"><i class="ui-icon new-icon"></i>全本<br />小说</a></li><li><a href="/top/lastupdate/1.htm"><i class="ui-icon new-icon"></i>最近<br />更新</a></li><li><a href="/top/postdate/1.htm"><i class="ui-icon top-icon"></i>全部<br />小说</a></li><li><a href="/userdetail.php"><i class="ui-icon new-icon"></i>会员<br />中心</a></li><li><a href="/modules/article/newarticle.php"><i class="ui-icon new-icon"></i>发表<br />新作</a>
</li>
</ul>
        </div>
    </div>
</div> 
    <div class="crumbs">
        <div class="fl"><span>当前位置：</span><a href="/">首页</a> &gt; <a href="/xiaoshuo/9/1.htm">文学名著</a>
        &gt; 南史</div>
		<div class="fr"><a id="add-bookcase" href="javascript:void(0)" onClick="addbookcase(4204,0);">加入书架</a>|<a id="book-vote" href="javascript:void(0)" onClick="vote(4204);">投推荐票</a>|<a id="err-report" href="javascript:void(0)" onClick="report('南史出错啦!');">错误举报</a>|<a href="https://www.haxi88.com/files/article/info/4/4204.htm" target="_blank">txt全集下载</a></div>
	</div>
    <div id="container">
        <div class="bookset">
            <script>bookset();</script>
        </div>
        <div class="clr"></div>
        <div class="article" id="main">
		<div class="inner" id="BookCon">		    
            <h1> 卷五十六 列传第四十六</h1>
            <div class="link xb">
                <a href="335002.html">上一页</a>&larr;<a href="index.html">返回列表</a>&rarr;<a
                    href="335213.html">下一页</a></div>			
            <div id="BookText">&nbsp;&nbsp;&nbsp;&nbsp;○张弘策（子缅缵绾）庾域（子子舆）郑绍叔吕僧珍乐蔼（子<br /><br />&nbsp;&nbsp;&nbsp;&nbsp;法才）<br /><br />&nbsp;&nbsp;&nbsp;&nbsp;张弘策，字真简，范阳方城人，梁文献皇后之从父弟也。父安之，青州主簿、<br /><br />&nbsp;&nbsp;&nbsp;&nbsp;南蛮行参军。弘策幼以孝闻，母尝有疾，五日不食，弘策亦不食。母强为进粥，<br /><br />&nbsp;&nbsp;&nbsp;&nbsp;弘策乃食母所余。遭母忧，三年不食盐菜，几至灭性。兄弟友爱，不忍暂离。虽<br /><br />&nbsp;&nbsp;&nbsp;&nbsp;各有室，常同卧起，世比之姜肱兄弟。<br /><br />&nbsp;&nbsp;&nbsp;&nbsp;弘策与梁武帝年相辈，幼见亲狎，恒随帝游处。每入室，常觉有云气，体辄<br /><br />&nbsp;&nbsp;&nbsp;&nbsp;肃然，弘策由此特加敬异。建武末，与兄弘胄从武帝宿，酒酣，移席星下，语及<br /><br />&nbsp;&nbsp;&nbsp;&nbsp;时事。帝曰：“天下方乱，舅知之乎？冬下魏军方动，则亡汉北。王敬则猜嫌已<br /><br />&nbsp;&nbsp;&nbsp;&nbsp;久，当乘间而作。”弘策曰：“敬则张两赤眼，容能立事？”帝曰：“敬则庸才，<br /><br />&nbsp;&nbsp;&nbsp;&nbsp;为天下唱先尔。主上运祚，尽于来年，国权当归江、刘。而江甚隘，刘又暗弱，<br /><br />&nbsp;&nbsp;&nbsp;&nbsp;都下当大乱，死人如乱麻。齐之历数自兹亡矣。梁、楚、汉当有英雄兴。”弘策<br /><br />&nbsp;&nbsp;&nbsp;&nbsp;曰：“瞻乌爰止，于谁之屋？”帝笑曰：“光武所云，‘安知非仆’？”弘策起<br /><br />&nbsp;&nbsp;&nbsp;&nbsp;曰：“今夜之言，是天意也，请定君臣之分。”帝曰：“舅欲碌顺亢酰俊笔嵌，<br /><br />&nbsp;&nbsp;&nbsp;&nbsp;魏军攻新野，齐明帝密诏武帝代曹武监雍州事。弘策闻之心喜，谓帝曰：“夜中<br /><br />&nbsp;&nbsp;&nbsp;&nbsp;言当验。”帝笑曰：“且勿多言。”弘策从帝西行，仍参帷幄，身亲劳役，不惮<br /><br />&nbsp;&nbsp;&nbsp;&nbsp;辛苦。齐明帝崩，遗诏以帝为雍州刺史，乃表弘策为录事参军，带襄阳令。帝观<br /><br />&nbsp;&nbsp;&nbsp;&nbsp;海内方乱，有匡济之心，密为储备。谋猷所及，唯弘策而已。<br /><br />&nbsp;&nbsp;&nbsp;&nbsp;时帝长兄懿罢益州还，为西中郎长史、行郢州事。帝使弘策到郢，陈计于懿<br /><br />&nbsp;&nbsp;&nbsp;&nbsp;曰：“昔晋惠庸主，诸王争权，遂内难九兴，外寇三作。方今丧乱有甚于此，六<br /><br />&nbsp;&nbsp;&nbsp;&nbsp;贵争权，人握王宪，制主画敕，各欲专成。且嗣主在宫本无令誉，r近左右，蜂<br /><br />&nbsp;&nbsp;&nbsp;&nbsp;目忍人。一居万机，恣其所欲，岂肯虚坐主诺，委政朝臣？积相嫌贰，必大诛戮。<br /><br />&nbsp;&nbsp;&nbsp;&nbsp;始安欲为赵伦，形迹已露，蹇人上天，信无此理。且性甚猜狭，徒取祸机，所可<br /><br />&nbsp;&nbsp;&nbsp;&nbsp;当轴，江、刘而已。祜怯而无断，暄弱而不才，折鼎覆M，踵可待。萧坦胸<br /><br />&nbsp;&nbsp;&nbsp;&nbsp;怀猜忌，动言相伤。徐孝嗣才非柱石，听人穿鼻。若隙开衅起，必中外土崩。今<br /><br />&nbsp;&nbsp;&nbsp;&nbsp;得外藩，幸图身计。及今猜防未生，宜召诸弟，以时聚集。郢州控带荆、湘，西<br /><br />&nbsp;&nbsp;&nbsp;&nbsp;注汉、沔。雍州士马，呼吸数万。时安则竭诚本朝，时乱则为国翦暴，如不早图，<br /><br />&nbsp;&nbsp;&nbsp;&nbsp;悔无及也。”懿闻之变色，心未之许。及懿遇祸，帝将起兵，夜召弘策、吕僧珍<br /><br />&nbsp;&nbsp;&nbsp;&nbsp;入定仪，旦乃发兵。以弘策为辅国将军，主领万人督后部事。及郢城平，萧颖达、<br /><br />&nbsp;&nbsp;&nbsp;&nbsp;杨公则诸将皆欲顿军夏口，帝以为宜乘胜长驱，直指建邺，弘策与帝意合。又访<br /><br />&nbsp;&nbsp;&nbsp;&nbsp;宁朔将军庾域，域又同。即日上道，凡矶浦、村落，军行宿次，立顿处所，弘策<br /><br />&nbsp;&nbsp;&nbsp;&nbsp;预为图，皆在目中。城平，帝遣弘策与吕僧珍先往清宫，封检府库，于时城内珍<br /><br />&nbsp;&nbsp;&nbsp;&nbsp;宝委积，弘策申勒部曲，秋毫无犯。迁卫尉卿，加给事中。天监初，加散骑常侍，<br /><br />&nbsp;&nbsp;&nbsp;&nbsp;封洮阳县侯。弘策尽忠奉上，知无不为，交友故旧，随才荐拔，缙绅皆趋焉。<br /><br />&nbsp;&nbsp;&nbsp;&nbsp;时东昏余党孙文明等初逢赦令，多未自安。文明又尝梦乘马至云龙门，心惑<br /><br />&nbsp;&nbsp;&nbsp;&nbsp;其梦，遂作乱。帅数百人，因运荻炬束仗，得入南、北掖门，至夜烧神兽门、总<br /><br />&nbsp;&nbsp;&nbsp;&nbsp;章观，入卫尉府，弘策u垣匿于龙厩，遇贼见害。贼又进烧尚书省及阁道云龙<br /><br />&nbsp;&nbsp;&nbsp;&nbsp;门，前军司马吕僧珍直殿省，帅羽林兵邀击不能却。上戎服御前殿，谓僧珍曰：<br /><br />&nbsp;&nbsp;&nbsp;&nbsp;“贼夜来是众少，晓则走矣。”命打五鼓。贼谓已晓，乃散，官军捕文明斩于东<br /><br />&nbsp;&nbsp;&nbsp;&nbsp;市，张氏亲属脔食之。帝哭之恸，曰：“痛哉卫尉！天下事当复与谁论？”诏赠<br /><br />&nbsp;&nbsp;&nbsp;&nbsp;车骑将军，谥曰闵侯。弘策为人宽厚通率，笃旧故。及居隆重，不以贵地自高，<br /><br />&nbsp;&nbsp;&nbsp;&nbsp;故人宾客接之如布衣，禄赐皆散之亲友。及遇害，莫不痛惜焉。子缅嗣。<br /><br />&nbsp;&nbsp;&nbsp;&nbsp;缅，字元长，年数岁，外祖中山刘仲德异之曰：“此儿非常器，非止为张氏<br /><br />&nbsp;&nbsp;&nbsp;&nbsp;宝，方为海内令名也。”齐永元末兵起，弘策从武帝向都。留缅襄阳，年始十岁，<br /><br />&nbsp;&nbsp;&nbsp;&nbsp;每闻军有胜负，忧喜形于颜色。及弘策遇害，缅丧过于礼，武帝每遣喻之。服阕，<br /><br />&nbsp;&nbsp;&nbsp;&nbsp;袭封洮阳县侯。起家秘书郎，出为淮南太守。时年十八，武帝疑其年少，未闲吏<br /><br />&nbsp;&nbsp;&nbsp;&nbsp;事，遣主书封取郡曹文案，见其断决允惬，甚称赏之。再迁云麾外兵参军。缅少<br /><br />&nbsp;&nbsp;&nbsp;&nbsp;勤学，自课读书，手不辍卷。有质疑者，随问便对，略无遗失。殿中郎缺，帝谓<br /><br />&nbsp;&nbsp;&nbsp;&nbsp;徐勉曰：“此曹旧用文学，且雁行之首，宜详择其人。”勉举缅充选。顷之，为<br /><br />&nbsp;&nbsp;&nbsp;&nbsp;武陵太守，还拜太子洗马、中舍人。缅母刘氏以父没家贫，葬礼有阙，遂终身不<br /><br />&nbsp;&nbsp;&nbsp;&nbsp;居正室，不随子入官府。缅在郡所得俸禄不敢用，至乃妻子不易衣裳，及还都，<br /><br />&nbsp;&nbsp;&nbsp;&nbsp;并供之母，振遗亲属。虽累载所畜，一朝随尽，缅私室常阒然如贫素者。累迁豫<br /><br />&nbsp;&nbsp;&nbsp;&nbsp;章内史。缅为政任恩惠，不设钩距，吏人化其德，亦不敢欺。故老咸云“数十年<br /><br />&nbsp;&nbsp;&nbsp;&nbsp;未有也。”后为御史中丞，坐收捕人与外国使斗，左降黄门，兼领先职，俄复旧<br /><br />&nbsp;&nbsp;&nbsp;&nbsp;任。缅居宪司，推绳无所顾望，号为劲直。武帝乃遣图其形于台省，以励当官。<br /><br />&nbsp;&nbsp;&nbsp;&nbsp;迁侍中，未拜卒，诏便举哀。昭明太子亦往临哭。缅抄《后汉》、《晋书》，抄<br /><br />&nbsp;&nbsp;&nbsp;&nbsp;三十卷，又抄《江左集》未及成，文集五卷。缅弟缵。<br /><br />&nbsp;&nbsp;&nbsp;&nbsp;缵，字伯绪，出继从伯弘籍。武帝舅也，梁初赠廷尉卿。缵年十一，尚武帝<br /><br />&nbsp;&nbsp;&nbsp;&nbsp;第四女富阳公主，拜驸马都尉，封利亭侯。召补国子生。起家秘书郎，时年十七，<br /><br />&nbsp;&nbsp;&nbsp;&nbsp;身长七尺四寸，眉目疏朗，神采爽发。武帝异之，尝曰：“张壮武云‘后八世有<br /><br />&nbsp;&nbsp;&nbsp;&nbsp;逮吾者’，其此子乎？”缵好学，兄缅有书万余卷，昼夜披读，殆不辍手。秘书<br /><br />&nbsp;&nbsp;&nbsp;&nbsp;郎四员，宋、齐以来，为甲族起家之选，待次入补，其居职例不数十日便迁任。<br /><br />&nbsp;&nbsp;&nbsp;&nbsp;缵固求不徙，欲遍观阁内书籍。帝执四部书目曰：“君读此毕，可言优仕矣。”<br /><br />&nbsp;&nbsp;&nbsp;&nbsp;如此三载，方迁太子舍人，转洗马，中舍人，并掌管记。<br /><br />&nbsp;&nbsp;&nbsp;&nbsp;缵与琅邪王锡齐名。普通初，魏使彭城人刘善明通和，求识缵与锡。缵时年<br /><br />&nbsp;&nbsp;&nbsp;&nbsp;二十三，善明见而嗟服。累迁尚书吏部郎，俄而长兼侍中，时人以为早达。河东<br /><br />&nbsp;&nbsp;&nbsp;&nbsp;裴子野曰：“张吏部有喉唇之任，已恨其晚矣。”子野性旷达，自云年出三十不<br /><br />&nbsp;&nbsp;&nbsp;&nbsp;复诣人。初未与缵遇，便虚相推重，因为忘年之交。大通中，为吴兴太守，居郡<br /><br />&nbsp;&nbsp;&nbsp;&nbsp;省烦苛，务清静，人吏便之。大同二年，征为吏部尚书。后门寒素一介者，皆见<br /><br />&nbsp;&nbsp;&nbsp;&nbsp;引拔，不为贵门屈意，人士翕然称之。负其才气，无所与让。定襄侯祗无学术，<br /><br />&nbsp;&nbsp;&nbsp;&nbsp;颇有文性，与兄衡山侯恭俱为皇太子爱赏。时缵从兄谧、聿并不学问，性又凡愚。<br /><br />&nbsp;&nbsp;&nbsp;&nbsp;恭、祗尝豫东宫盛集，太子戏缵曰：“丈人谧、聿皆何在？”缵从容曰：“缵有<br /><br />&nbsp;&nbsp;&nbsp;&nbsp;谧、聿，亦殿下之衡、定。”太子色惭。或云缵从兄聿及弼愚短，湘东王在坐，<br /><br />&nbsp;&nbsp;&nbsp;&nbsp;问缵曰：“丈人二从聿、弼艺业何如？”缵曰：“下官从弟虽并无多，犹贤殿下<br /><br />&nbsp;&nbsp;&nbsp;&nbsp;之有衡、定。”举坐愕然，其忤物如此。五年，武帝诏曰：“缵外氏英华，朝中<br /><br />&nbsp;&nbsp;&nbsp;&nbsp;领袖，司空已后，名冠范阳。可尚书仆射。”缵本寒门，以外戚显重，高自拟伦，<br /><br />&nbsp;&nbsp;&nbsp;&nbsp;而诏有“司空范阳”之言，深用为狭。以朱异草诏，与异不平，初，缵与参掌何<br /><br />&nbsp;&nbsp;&nbsp;&nbsp;敬容意趣不协，敬容居权轴，宾宾辐凑，有过诣缵，缵辄距不前，曰：“吾不能<br /><br />&nbsp;&nbsp;&nbsp;&nbsp;对何敬容残客。”及是迁，为让表曰：“自出守股肱，入居衡尺，可以仰首伸眉，<br /><br />&nbsp;&nbsp;&nbsp;&nbsp;论列是非者矣。而寸衿所滞，近蔽耳目，深浅清浊，岂有能豫？加以矫心饰貌，<br /><br />&nbsp;&nbsp;&nbsp;&nbsp;酷非所闲，不喜俗人，与之共事。”此言以指敬容也。在职议南郊御乘素辇，适<br /><br />&nbsp;&nbsp;&nbsp;&nbsp;古今之衷。又议印绶官若备朝服，宜并著绶。时并施行。改为湘州刺史，述职经<br /><br />&nbsp;&nbsp;&nbsp;&nbsp;途，作《南征赋》。初，吴兴吴规颇有才学，邵陵王纶引为宾客，深相礼遇。及<br /><br />&nbsp;&nbsp;&nbsp;&nbsp;纶作牧郢蕃，规随从江夏。遇缵出之湘镇，路经郢服，纶饯之南浦。缵见规在坐，<br /><br />&nbsp;&nbsp;&nbsp;&nbsp;意不能平，忽举杯曰：“吴规，此酒庆汝得陪今宴。”规寻起还，其子翁孺见父<br /><br />&nbsp;&nbsp;&nbsp;&nbsp;不悦，问而知之，翁孺因气结，尔夜便卒。规恨缵恸儿，愤哭兼至，信次之间又<br /><br />&nbsp;&nbsp;&nbsp;&nbsp;致殒。规妻深痛夫、子，翌日又亡。时人谓张缵一杯酒杀吴氏三人，其轻傲皆此<br /><br />&nbsp;&nbsp;&nbsp;&nbsp;类也。<br /><br />&nbsp;&nbsp;&nbsp;&nbsp;至州，务公平，遣十郡慰劳，解放老疾吏役，及关市戍逻、先所防人，一皆<br /><br />&nbsp;&nbsp;&nbsp;&nbsp;省并。州界零陵、衡阳等郡有莫徭蛮者，依山险为居，历政不宾服，因此向化。<br /><br />&nbsp;&nbsp;&nbsp;&nbsp;益阳县人作田二顷，皆异亩同颖。在政四年，流人自归，户口增十余万，州境大<br /><br />&nbsp;&nbsp;&nbsp;&nbsp;宁。晚颇好积聚，多写图书数万卷，有油二百斛，米四千石，佗物称是。<br /><br />&nbsp;&nbsp;&nbsp;&nbsp;太清二年，徙授领军，俄改雍州刺史。初闻邵陵王纶当代己为湘州，其后更<br /><br />&nbsp;&nbsp;&nbsp;&nbsp;用河东王誉。缵素轻少王，州府候迎及资待甚薄，誉深衔之。及至州，誉遂托疾<br /><br />&nbsp;&nbsp;&nbsp;&nbsp;不见缵，仍检括州府付度事，留缵不遣。会闻侯景寇建邺，誉当下援。湘东王时<br /><br />&nbsp;&nbsp;&nbsp;&nbsp;镇江陵，与缵有旧，缵将因之以毙誉兄弟。时湘东王与誉及信州刺史桂阳王V<br /><br />&nbsp;&nbsp;&nbsp;&nbsp;各率所领入援台，下硖至江津，誉次江口，湘东王届郢州之武城。属侯景已请和，<br /><br />&nbsp;&nbsp;&nbsp;&nbsp;武帝诏罢援军。誉自江口将旋湘镇，欲待湘东至，谒督府，方还州。缵乃贻湘东<br /><br />&nbsp;&nbsp;&nbsp;&nbsp;书曰：“河东戴樯上水，欲袭江陵；岳阳在雍，共谋不逞。”江陵游军主朱荣又<br /><br />&nbsp;&nbsp;&nbsp;&nbsp;遣使报云：“桂阳住此，欲应誉、察。”湘东信之，乃凿船沉米，斩缆而归。至<br /><br />&nbsp;&nbsp;&nbsp;&nbsp;江陵收V杀之。荆、湘因构嫌隙。缵寻弃其部曲，扌隽其二女，单舸赴江陵。<br /><br />&nbsp;&nbsp;&nbsp;&nbsp;湘东遣使责让誉，索缵部下，仍遣缵向雍州。前刺史岳阳王察推迁未去镇，但以<br /><br />&nbsp;&nbsp;&nbsp;&nbsp;城西白马寺处之。会闻贼陷台城，察因不受代。州助防杜岸绐缵曰：“观岳阳不<br /><br />&nbsp;&nbsp;&nbsp;&nbsp;容使君，使君素得物情，若走入西山义举，事无不济。”缵以为然。因与岸兄弟<br /><br />&nbsp;&nbsp;&nbsp;&nbsp;盟，乃要雍州人席引等，于西山聚众。乃服妇人衣，乘青布舆，与亲信十余人奔<br /><br />&nbsp;&nbsp;&nbsp;&nbsp;引等。杜岸驰告察，察令中兵参军尹正等追讨。缵以为赴期，大喜，及至，并禽<br /><br />&nbsp;&nbsp;&nbsp;&nbsp;之。缵惧不免，请为沙门，名法绪。察袭江陵，常载缵随后，逼使为檄，固辞以<br /><br />&nbsp;&nbsp;&nbsp;&nbsp;疾。及军退败，行至水南，防守缵者虑追兵至，遂害之，弃尸而去。元帝承<br /><br />&nbsp;&nbsp;&nbsp;&nbsp;制，赠开府仪同三司，谥简宪公。<br /><br />&nbsp;&nbsp;&nbsp;&nbsp;元帝少时，缵便推诚委结，及帝即位，追思之，尝为《诗序》云：“简宪之<br /><br />&nbsp;&nbsp;&nbsp;&nbsp;为人也，不事王侯，负才任气。见余则申旦达夕，不能已已。怀夫人之德，何日<br /><br />&nbsp;&nbsp;&nbsp;&nbsp;忘之。”缵著《鸿宝》一百卷，文集二十卷。初，缵之往雍州，资产悉留江陵。<br /><br />&nbsp;&nbsp;&nbsp;&nbsp;性既贪婪，南中赀贿填积。及死，湘东王皆使收之，书二万卷并⒒蛊耄珍宝<br /><br />&nbsp;&nbsp;&nbsp;&nbsp;财物悉付库，以粽密之属还其家。次子希，字子颜，早知名，尚简文第九女海盐<br /><br />&nbsp;&nbsp;&nbsp;&nbsp;公主。承圣初，位侍中。缵弟绾。<br /><br />&nbsp;&nbsp;&nbsp;&nbsp;绾，字孝卿，少与兄缵齐名。湘东王绎尝策之百事，绾对阙其六，号为百六<br /><br />&nbsp;&nbsp;&nbsp;&nbsp;公。位员外散骑常侍、中军宣城王长史。迁御史中丞。武帝遣其弟中书舍人绚宣<br /><br />&nbsp;&nbsp;&nbsp;&nbsp;旨曰：“为国之急，唯在执宪直绳，用人之本，不限升降。晋、宋时，周闵、蔡<br /><br />&nbsp;&nbsp;&nbsp;&nbsp;廓兼以侍中为之，卿勿疑是左迁。”时宣城王府望重，故有此旨焉。大同四年元<br /><br />&nbsp;&nbsp;&nbsp;&nbsp;日，旧制仆射中丞坐位东西，时当绾兄缵为仆射，及百司就列，兄弟并导驺分趋<br /><br />&nbsp;&nbsp;&nbsp;&nbsp;两途，前代未有，时人荣之。出为豫章内史，在郡述《制旨礼记正言义》，四姓<br /><br />&nbsp;&nbsp;&nbsp;&nbsp;衣冠士子听者常数百人。八年，安成人刘敬宫挟祆道，遂聚党攻郡，进寇豫州，<br /><br />&nbsp;&nbsp;&nbsp;&nbsp;刺史湘东王遣司马王僧辩讨贼，受绾节度。旬月间，贼党悉平。十年，复为御史<br /><br />&nbsp;&nbsp;&nbsp;&nbsp;中丞。绾再为宪司，弹纠无所回避，豪右惮之。时城西开士林馆聚学者，绾与右<br /><br />&nbsp;&nbsp;&nbsp;&nbsp;卫朱异、太府卿贺琛递述《制旨礼记中庸义》。太清三年，为吏部尚书，宫城陷，<br /><br />&nbsp;&nbsp;&nbsp;&nbsp;奔江陵，位尚书右仆射。魏克江陵，朝士皆俘入关，绾以疾免，卒于江陵。次子<br /><br />&nbsp;&nbsp;&nbsp;&nbsp;交，字少游，尚简文第十一女定阳公主。承圣二年，官至秘书丞，掌东宫管记。<br /><br />&nbsp;&nbsp;&nbsp;&nbsp;庾域，字司大，新野人也。少沉静，有名乡曲。梁文帝为郢州，辟为主簿，<br /><br />&nbsp;&nbsp;&nbsp;&nbsp;叹美其才，曰：“荆南杞梓，其在斯乎？”加以恩礼。长沙宣武王为梁州，以为<br /><br />&nbsp;&nbsp;&nbsp;&nbsp;录事参军，带华阳太守。时魏军攻围南郑，州有空仓数十所，域手自封题，指示<br /><br />&nbsp;&nbsp;&nbsp;&nbsp;将士曰：“此中粟皆满，足支二年。但努力坚守。”众心以安。军退，以功拜羽<br /><br />&nbsp;&nbsp;&nbsp;&nbsp;林监。及长沙王为益州，域随为怀宁太守。罢任还家，妻子犹事井臼，而域所衣<br /><br />&nbsp;&nbsp;&nbsp;&nbsp;大布，余奉专充供养。母好鹤唳，域在位营求，孜孜不怠，一旦双鹤来下，论者<br /><br />&nbsp;&nbsp;&nbsp;&nbsp;以为孝感所致。<br /><br />&nbsp;&nbsp;&nbsp;&nbsp;永元初，南康王板西中郎谘议参军，母忧去职。梁武帝举兵，起为宁朔将军，<br /><br />&nbsp;&nbsp;&nbsp;&nbsp;领行选。武帝东下，师次杨口，和帝遣御史中丞宗劳军。域乃讽曰：“黄钺<br /><br />&nbsp;&nbsp;&nbsp;&nbsp;未加，非所以总率侯伯。”反，西台即授武帝黄钺。萧颖胄既都督中外诸军事，<br /><br />&nbsp;&nbsp;&nbsp;&nbsp;论者谓武帝应致笺，域争不听，乃止。郢城平，域及张弘策议与武帝意同，即命<br /><br />&nbsp;&nbsp;&nbsp;&nbsp;众军便下，域谋多被纳用。霸府初开，为谘议参军。天监初，封广牧县子、后军<br /><br />&nbsp;&nbsp;&nbsp;&nbsp;司马。出为宁朔将军，巴西、梓潼二郡太守。梁州长史夏侯道迁降魏，魏袭巴西，<br /><br />&nbsp;&nbsp;&nbsp;&nbsp;域固守。城中粮尽，将士皆啮草供食，无有离心。魏军退，进爵为伯。于时兵后<br /><br />&nbsp;&nbsp;&nbsp;&nbsp;人饥，域上表振贷，不待报辄开仓，为有司所纠。上迁域西中朗司马、辅国将军、<br /><br />&nbsp;&nbsp;&nbsp;&nbsp;宁蜀太守。卒于官。子子舆。<br /><br />&nbsp;&nbsp;&nbsp;&nbsp;子舆，字孝卿，幼而歧嶷。五岁读《孝经》，手不释卷。或曰：“此书文句<br /><br />&nbsp;&nbsp;&nbsp;&nbsp;不多，何用自苦？”答曰：“孝，德之本，何谓不多？”齐永明末，除州主簿。<br /><br />&nbsp;&nbsp;&nbsp;&nbsp;时父在梁州遇疾，子舆奔侍医药，言泪恒并。长沙宣武王省疾见之，顾曰：“庾<br /><br />&nbsp;&nbsp;&nbsp;&nbsp;录事虽危殆，可忧更在子舆。”寻丁母忧，哀至辄呕血，父戒以灭性，乃禁其哭<br /><br />&nbsp;&nbsp;&nbsp;&nbsp;泣。梁初为尚书郎。天监三年，父出守巴西，子舆经蜀路险难，启求侍从，以孝<br /><br />&nbsp;&nbsp;&nbsp;&nbsp;养获许。父迁宁蜀，子舆亦相随。父于路感心疾，每至必叫，子舆亦闷绝。及父<br /><br />&nbsp;&nbsp;&nbsp;&nbsp;卒，哀恸将绝者再。奉丧还乡，秋水犹壮。巴东有淫预石，高出二十许丈，及秋<br /><br />&nbsp;&nbsp;&nbsp;&nbsp;至，则才如见焉。次有瞿塘大滩，行旅忌之，部伍至此，石犹不见。子舆抚心长<br /><br />&nbsp;&nbsp;&nbsp;&nbsp;叫，其夜五更水忽退减，安流南下。及度，水复旧，行人为之语曰：“淫预如袱<br /><br />&nbsp;&nbsp;&nbsp;&nbsp;本不通，瞿塘水退为庾公。”初发蜀，有双鸠巢舟中，及至又栖庐侧，每闻哭泣<br /><br />&nbsp;&nbsp;&nbsp;&nbsp;之声，必飞翔檐宇，悲鸣激切。欲为父立佛寺，未有定处。梦有僧谓曰：“将修<br /><br />&nbsp;&nbsp;&nbsp;&nbsp;胜业，岭南原即可营造。”明往履历，果见标度处所，有若人功，因立精舍。居<br /><br />&nbsp;&nbsp;&nbsp;&nbsp;墓所以终丧，服阕，手足枯挛，待人而起。仍布衣蔬食，志守坟墓。叔该谓曰：<br /><br />&nbsp;&nbsp;&nbsp;&nbsp;“汝若固志，吾亦抽簪。”于是始仕。虽以嫡长袭爵，国秩尽推诸弟。累迁兼中<br /><br />&nbsp;&nbsp;&nbsp;&nbsp;郎司马。大通二年，除巴陵内史，便道之官，路中遇疾。或劝上郡就医，子舆曰：<br /><br />&nbsp;&nbsp;&nbsp;&nbsp;“吾疾患危重，全济理难，岂可贪官，陈尸公廨？”因勒门生不得辄入城市，即<br /><br />&nbsp;&nbsp;&nbsp;&nbsp;于渚次卒。遗令单衣履以敛，酒脯施灵而已。<br /><br />&nbsp;&nbsp;&nbsp;&nbsp;郑绍叔，字仲明，荥阳开封人也。累世居寿阳。祖琨，宋高平太守。绍叔年<br /><br />&nbsp;&nbsp;&nbsp;&nbsp;二十余，为安丰令，有能名。后为本州中从事史。时刺史萧诞弟谌被诛，台遣收<br /><br />&nbsp;&nbsp;&nbsp;&nbsp;诞，兵使卒至，左右惊散，绍叔独驰赴焉。诞死，侍送丧柩，众咸称之。到都，<br /><br />&nbsp;&nbsp;&nbsp;&nbsp;司空徐孝嗣见而异之，曰“祖逖之流也”。<br /><br />&nbsp;&nbsp;&nbsp;&nbsp;梁武帝临司州，命为中兵参军，领长流。因是厚自结附。帝罢州还都，谢遣<br /><br />&nbsp;&nbsp;&nbsp;&nbsp;宾客，绍叔独固请愿留。帝曰：“卿才幸自有用，我今未能相益，宜更思佗涂。”<br /><br />&nbsp;&nbsp;&nbsp;&nbsp;固不许。于是乃还寿阳。刺史萧遥昌苦要引，绍叔终不受命。遥昌将囚之，乡人<br /><br />&nbsp;&nbsp;&nbsp;&nbsp;救解得免。及帝为雍州，绍叔间道西归，补宁蛮长史、扶风太守。东昏既害朝宰，<br /><br />&nbsp;&nbsp;&nbsp;&nbsp;颇疑于帝。绍叔兄植，为东昏直后，东昏遣至雍州，托候绍叔，潜使为刺客。绍<br /><br />&nbsp;&nbsp;&nbsp;&nbsp;叔知之，密白帝。及植至，帝于绍叔处置酒宴之，戏植曰：“朝廷遣卿见图，今<br /><br />&nbsp;&nbsp;&nbsp;&nbsp;日闲宴，是见取良会也。”宾主大笑，令植登城隍，周观府署，士卒器械，舟舻<br /><br />&nbsp;&nbsp;&nbsp;&nbsp;戎马，莫不富实。植退谓绍叔曰：“雍州实力，未易图也。”绍叔曰：“兄还具<br /><br />&nbsp;&nbsp;&nbsp;&nbsp;为天子言之，兄若取雍州，绍叔请以此众一战。”送兄于南岘，相持恸哭而别。<br /><br />&nbsp;&nbsp;&nbsp;&nbsp;续复遣主帅杜伯符亦欲为刺客，诈言作使，上亦密知，宴接如常。伯符惧不敢发。<br /><br />&nbsp;&nbsp;&nbsp;&nbsp;上后即位，作五百字诗具及之。初起兵，绍叔为冠军将军，改骁骑将军，从东下。<br /><br />&nbsp;&nbsp;&nbsp;&nbsp;江州平，留绍叔监州事，曰：“昔萧何镇关中，汉祖得成山东之业；寇恂守河内，<br /><br />&nbsp;&nbsp;&nbsp;&nbsp;光武建河北之基。今之九江，昔之河内，我故留卿以为羽翼。前途不捷，我当其<br /><br />&nbsp;&nbsp;&nbsp;&nbsp;咎；粮运不继，卿任其责。”绍叔流涕拜辞，于是督江、湘粮运无阙乏。<br /><br />&nbsp;&nbsp;&nbsp;&nbsp;天监初，入为卫尉卿。绍叔少孤贫，事母及祖母以孝闻，奉兄恭谨。及居显<br /><br />&nbsp;&nbsp;&nbsp;&nbsp;要，粮赐所得及四方遗饷，悉归之兄室。忠于事上，所闻纤毫无隐。每为帝言事，<br /><br />&nbsp;&nbsp;&nbsp;&nbsp;善则曰：“臣愚不及，此皆圣主之策。”不善，则曰：“臣智虑浅短，以为其事<br /><br />&nbsp;&nbsp;&nbsp;&nbsp;当如是，殆以此误朝廷也。臣之罪深矣。”帝甚亲信之。母忧去职。绍叔有至性，<br /><br />&nbsp;&nbsp;&nbsp;&nbsp;帝常使人节其哭。顷之，封营道县侯，复为卫尉卿。以营道县户凋弊，改封东兴<br /><br />&nbsp;&nbsp;&nbsp;&nbsp;县侯。<br /><br />&nbsp;&nbsp;&nbsp;&nbsp;三年，魏围合肥，绍叔以本号督众军镇东关，事平，复为卫尉，既而义阳入<br /><br />&nbsp;&nbsp;&nbsp;&nbsp;魏，司州移镇关南，以绍叔为司州刺史。绍叔至，创立城隍，缮兵积谷，流人百<br /><br />&nbsp;&nbsp;&nbsp;&nbsp;姓安之。性颇矜噪，以权势自居，然能倾心接物，多所举荐。士亦以此归之。征<br /><br />&nbsp;&nbsp;&nbsp;&nbsp;为左卫将军，至家疾笃，诏于宅拜授，舆载还府。中使医药，一日数至。卒于府<br /><br />&nbsp;&nbsp;&nbsp;&nbsp;舍。帝将临其殡，绍叔宅巷陋，不容舆驾，乃止。诏赠散骑常侍、护军将军，谥<br /><br />&nbsp;&nbsp;&nbsp;&nbsp;曰忠。绍叔卒后，帝尝潸然谓朝臣曰：“郑绍叔立志忠烈，善必称君，过则归己，<br /><br />&nbsp;&nbsp;&nbsp;&nbsp;当今殆无其比。”其见赏惜如此。子贞嗣。<br /><br />&nbsp;&nbsp;&nbsp;&nbsp;吕僧珍，字元瑜，东海范阳人也。世居广陵，家甚寒微。童儿时从师学，有<br /><br />&nbsp;&nbsp;&nbsp;&nbsp;相工历观诸生，指僧珍曰：“此儿有奇声，封侯相也。”事梁文帝，为门下书佐。<br /><br />&nbsp;&nbsp;&nbsp;&nbsp;身长七尺七寸，容貌甚伟，曹辈皆敬之。文帝为豫州刺史，以为典签，带蒙令。<br /><br />&nbsp;&nbsp;&nbsp;&nbsp;帝迁领军将军，补主簿。祆贼唐宇之寇东阳，文帝率众东讨，使僧珍知行军众局<br /><br />&nbsp;&nbsp;&nbsp;&nbsp;事。僧珍宅在建阳门东，自受命当行，每日由建阳门道，不过私室。文帝益以此<br /><br />&nbsp;&nbsp;&nbsp;&nbsp;知之。司空陈显达出军沔北，见而呼坐，谓曰：“卿有贵相，后当不见减，深自<br /><br />&nbsp;&nbsp;&nbsp;&nbsp;努力。”建武二年，魏军南攻，五道并进。武帝帅师援义阳，僧珍从在军中。时<br /><br />&nbsp;&nbsp;&nbsp;&nbsp;长沙宣武王为梁州刺史，魏军围守连月，义阳与雍州路断。武帝欲遣使至襄阳，<br /><br />&nbsp;&nbsp;&nbsp;&nbsp;求梁州问，众莫敢行。僧珍固请充使，即日单舸上道。及至襄阳，督遣援军，且<br /><br />&nbsp;&nbsp;&nbsp;&nbsp;获宣武王书而反，武帝甚嘉之。<br /><br />&nbsp;&nbsp;&nbsp;&nbsp;东昏即位，司空徐孝嗣管朝政，欲要僧珍与共事。僧珍知不久当败，竟弗往。<br /><br />&nbsp;&nbsp;&nbsp;&nbsp;武帝临雍州，僧珍固求西归，得补邛令。及至，武帝命为中兵参军，委以心膂。<br /><br />&nbsp;&nbsp;&nbsp;&nbsp;僧珍阴养死士，归之者甚众。武帝颇招武猛，士庶响从，会者万余人。因命按行<br /><br />&nbsp;&nbsp;&nbsp;&nbsp;城西空地，将起数千间屋为止舍。多伐材竹，沉于檀溪，积茅盖若山阜，皆未之<br /><br />&nbsp;&nbsp;&nbsp;&nbsp;用。僧珍独悟其指，因私具橹数百张。及兵起，悉取檀溪材竹，装为船舰，葺之<br /><br />&nbsp;&nbsp;&nbsp;&nbsp;以茅，并立办。众军将发，诸将须橹甚多，僧珍乃出先所具，每船付二张，争者<br /><br />&nbsp;&nbsp;&nbsp;&nbsp;乃息。武帝以僧珍为辅国将军、步兵校尉，出入卧内，宣通意旨。大军次江陵，<br /><br />&nbsp;&nbsp;&nbsp;&nbsp;武帝使僧珍与王茂率精兵先登赤鼻逻。其日，东昏将李居士来战，僧珍等大破之，<br /><br />&nbsp;&nbsp;&nbsp;&nbsp;乃与茂进白板桥。垒立，茂移顿越城，僧珍守白板。李居士知城中众少，直来薄<br /><br />&nbsp;&nbsp;&nbsp;&nbsp;城。僧珍谓将士曰：“今力不敌，不可战，亦勿遥射。须至堑里，当并力破之。”<br /><br />&nbsp;&nbsp;&nbsp;&nbsp;俄而皆越堑，僧珍分人上城，自率马步三百人出其后，内外齐击，居士等应时奔<br /><br />&nbsp;&nbsp;&nbsp;&nbsp;散。及武帝受禅，为冠军将军、前军司马，封平固县侯。再迁左卫将军，加散骑<br /><br />&nbsp;&nbsp;&nbsp;&nbsp;常待，入直秘书省，总知宿卫。天监四年，大举北侵，自是僧珍昼直中书省，夜<br /><br />&nbsp;&nbsp;&nbsp;&nbsp;还秘书。五年旋军，以本官领太子中庶子。<br /><br />&nbsp;&nbsp;&nbsp;&nbsp;僧珍去家久，表求拜墓，武帝欲荣以本州，乃拜南兖州刺史。僧珍在任，见<br /><br />&nbsp;&nbsp;&nbsp;&nbsp;士大夫，迎送过礼，平心率下，不私亲戚。兄弟皆在外堂，并不得坐。指客位谓<br /><br />&nbsp;&nbsp;&nbsp;&nbsp;曰：“此兖州刺史坐，非吕僧珍床。”及别室促膝如故。从父兄子先以贩葱为业，<br /><br />&nbsp;&nbsp;&nbsp;&nbsp;僧珍至，乃弃业求州官。僧珍曰：“吾荷国重恩，无以报效，汝等自有常分，岂<br /><br />&nbsp;&nbsp;&nbsp;&nbsp;可妄求叨越？当速反葱肆耳。”僧珍旧宅在市北，前有督邮廨，乡人咸劝徙廨以<br /><br />&nbsp;&nbsp;&nbsp;&nbsp;益其宅。僧珍怒曰：“岂可徙官廨以益吾私宅乎？”姊适于氏，住市西，小屋临<br /><br />&nbsp;&nbsp;&nbsp;&nbsp;路，与列肆杂。僧珍常导从卤簿到其宅，不以为耻。在州百日，征为领军将军，<br /><br />&nbsp;&nbsp;&nbsp;&nbsp;直秘书省如先。常以私车辇水洒御路。僧珍既有大勋，任总心膂，性甚恭慎。当<br /><br />&nbsp;&nbsp;&nbsp;&nbsp;直禁中，盛暑不敢解衣。每侍御坐，屏气鞠躬，对果食未尝举箸。因醉后取一甘<br /><br />&nbsp;&nbsp;&nbsp;&nbsp;食，武帝笑谓曰：“卿今日便是大有所进。”禄俸外，又月给钱十万，其余赐赉<br /><br />&nbsp;&nbsp;&nbsp;&nbsp;不绝于时。<br /><br />&nbsp;&nbsp;&nbsp;&nbsp;初，武帝起兵，攻郢州久不下，咸欲走北。僧珍独不肯，累日乃见从。一夜，<br /><br />&nbsp;&nbsp;&nbsp;&nbsp;僧珍忽头痛壮热，及明，而颡骨益大，其骨法盖有异焉。十年，疾病，车驾临幸，<br /><br />&nbsp;&nbsp;&nbsp;&nbsp;中使医药日有数四。僧珍语亲旧曰：“吾昔在蒙县热病发黄，时必谓不济。主上<br /><br />&nbsp;&nbsp;&nbsp;&nbsp;见语，‘卿有富贵相，必当不死’。俄而果愈。吾今已富贵，而复发黄，所苦与<br /><br />&nbsp;&nbsp;&nbsp;&nbsp;昔政同，必不复起。”竟如言卒于领军官舍。武帝即日临殡，赠骠骑将军、开府<br /><br />&nbsp;&nbsp;&nbsp;&nbsp;仪同三司，谥曰忠敬。武帝痛惜之，言为流涕。子淡嗣。<br /><br />&nbsp;&nbsp;&nbsp;&nbsp;初，宋季雅罢南康郡，市宅居僧珍宅侧。僧珍问宅价，曰“一千一百万”。<br /><br />&nbsp;&nbsp;&nbsp;&nbsp;怪其贵，季雅曰：“一百万买宅，千万买邻。”及僧珍生子，季雅往贺，署函曰<br /><br />&nbsp;&nbsp;&nbsp;&nbsp;“钱一千”。阍人少之，弗为通，强之乃进。僧珍疑其故，亲自发，乃金钱也。<br /><br />&nbsp;&nbsp;&nbsp;&nbsp;遂言于帝，陈其才能，以为壮武将军、衡州刺史。将行，谓所亲曰：“不可以负<br /><br />&nbsp;&nbsp;&nbsp;&nbsp;吕公。”在州大有政绩。<br /><br />&nbsp;&nbsp;&nbsp;&nbsp;乐蔼，字蔚远，南阳U阳人，晋尚书令广之六世孙也。家居江陵。方颐隆<br /><br />&nbsp;&nbsp;&nbsp;&nbsp;准，举动酝藉。其舅雍州刺史宗悫尝陈器物，试诸甥侄。蔼时尚幼，而无所取，<br /><br />&nbsp;&nbsp;&nbsp;&nbsp;悫由此奇之。又取史传各一卷授蔼等，使读毕言所记。葛略读具举，悫益善之。<br /><br />&nbsp;&nbsp;&nbsp;&nbsp;齐豫章王嶷为荆州刺史，以蔼为骠骑行参军，领州主簿，参知州事。嶷尝问<br /><br />&nbsp;&nbsp;&nbsp;&nbsp;蔼城隍风俗、山川险易，蔼随问立对，若案图牒，嶷益重焉。州人嫉之，或谮蔼<br /><br />&nbsp;&nbsp;&nbsp;&nbsp;廨门如市，嶷遣觇之，方见蔼闭阁读书。后为大司马记室。永明八年，荆州刺史<br /><br />&nbsp;&nbsp;&nbsp;&nbsp;巴东王子响称兵反，及败，焚烧府舍，官曹文书一时荡尽。齐武帝见蔼，问以西<br /><br />&nbsp;&nbsp;&nbsp;&nbsp;事，蔼占对详敏。帝悦，用为荆州中从事，敕付以修复府州事。蔼还州，缮修廨<br /><br />&nbsp;&nbsp;&nbsp;&nbsp;署数百区，顷之咸毕。豫章王嶷薨，蔼解官赴丧，率荆、湘二州故吏建碑墓所。<br /><br />&nbsp;&nbsp;&nbsp;&nbsp;南康王为西中郎，以蔼为谘议参军。萧颖胄引蔼及宗、刘坦任以经略。<br /><br />&nbsp;&nbsp;&nbsp;&nbsp;天监初，累迁御史中丞。初，蔼发江陵，无故于船得八车辐，如中丞健步避<br /><br />&nbsp;&nbsp;&nbsp;&nbsp;道者，至是果迁焉。性公强，居宪台甚称职。时长沙宣武王将葬，而车府忽于库<br /><br />&nbsp;&nbsp;&nbsp;&nbsp;失油络，欲推主者。蔼曰：“昔晋武库火，张华以为积油万石必然，今库若灰，<br /><br />&nbsp;&nbsp;&nbsp;&nbsp;非吏罪也。”既而检之，果有积灰，时称其博物弘恕。二年，出为平越中郎将、<br /><br />&nbsp;&nbsp;&nbsp;&nbsp;广州刺史。前刺史徐元瑜罢归，遇始兴人士反，逐内史崔睦舒，因掠元瑜财产。<br /><br />&nbsp;&nbsp;&nbsp;&nbsp;元瑜走归广州，借兵于蔼，托欲讨贼，而实谋袭蔼。蔼觉，诛之。寻卒于官。<br /><br />&nbsp;&nbsp;&nbsp;&nbsp;蔼姊适征士同郡刘虬，亦明识有礼训。蔼为州，迎姊居官舍，三分禄秩以供<br /><br />&nbsp;&nbsp;&nbsp;&nbsp;焉，西土称之。子法才。<br /><br />&nbsp;&nbsp;&nbsp;&nbsp;法才，字元备，幼与弟法藏俱有美名。沈约见之曰：“法才实才子。”为建<br /><br />&nbsp;&nbsp;&nbsp;&nbsp;康令，不受奉秩，比去将至百金，县曹启输台库。武帝嘉其清节，曰“居职若斯，<br /><br />&nbsp;&nbsp;&nbsp;&nbsp;可以为百城表矣”。迁太舟卿，寻除南康内史。耻以让奉受名，辞不拜。历位少<br /><br />&nbsp;&nbsp;&nbsp;&nbsp;府卿，江夏太守，因被代，表求便道还乡。至家，割宅为寺，栖心物表。寻卒。<br /><br />&nbsp;&nbsp;&nbsp;&nbsp;法藏位征西录事参军，早亡。<br /><br />&nbsp;&nbsp;&nbsp;&nbsp;子子云，美容貌，善举止。位江陵令，承制除光禄卿。魏克江陵，众奔散，<br /><br />&nbsp;&nbsp;&nbsp;&nbsp;呼子云。子云曰：“终为虏矣，不如守以死节。”遂仆地，卒于马蹄之下。<br /><br />&nbsp;&nbsp;&nbsp;&nbsp;论曰：张弘策厚慎密，首预帝图，其位遇之隆，岂徒外戚云尔！至如太清<br /><br />&nbsp;&nbsp;&nbsp;&nbsp;板荡，亲属离贰，缵不能叶和蕃岳，克济陶冶之功；而苟怀私怨，以成衅隙之首。<br /><br />&nbsp;&nbsp;&nbsp;&nbsp;风格若此，而为梁之乱阶，惜乎！庾域、郑绍叔、吕僧珍等，或忠诚亮荩，或恪<br /><br />&nbsp;&nbsp;&nbsp;&nbsp;勤匪解，缔构王业，皆有力焉。僧珍之肃恭禁省，绍叔之勤诚靡贰，盖有人臣之<br /><br />&nbsp;&nbsp;&nbsp;&nbsp;节矣。蔼虽异帷幄之勋，亦赞云雷之业，其当官任事，宠秩不亦宜乎！</div>
            <div class="link">
                <a id="err-report" href="javascript:void(0)" onClick="report('南史出错啦!');">
                    错误举报</a><a id="add-bookcase" href="javascript:void(0)" onClick="addbookcase(4204,335117);">加入书签</a><a
                        href="335002.html">上一页</a>&larr;<a href="index.html">返回列表</a>&rarr;<a
                            href="335213.html">下一页</a><a id="book-vote" href="javascript:void(0)" onClick="vote(4204);">投推荐票</a><a
                                id="err-report" href="javascript:void(0)" onClick="report('南史更新太慢啦!');">更新太慢</a></div>
        </div>
		</div>

    </div>
    <div id="footer">
        崇尚高度自由的文学，但拒绝任何色情小说，一经发现，即作删除！<br>&copy; 2007-2016  哈西文学网 <SCRIPT type=text/javascript src="/hax/tj.js"></SCRIPT>
    </div>
</div>
<div class="back-to-top" id="back-to-top"><a href="javascript:void(0);" target="_self">Back to Top</a></div>
<!--[if lt IE 9]><script src="/style/js/html5.js"></script><![endif]-->
<script type="text/javascript">        var preview_page = "335002.html"; var next_page = "335213.html"; var index_page = "index.html"; var sortid = "9"; var article_id = "4204"; var chapter_id = "335117"; var articlename = "南史"; var chaptername = " 卷五十六 列传第四十六"; var author = "李延寿"; function jumpPage() { if (event.keyCode == 37) location = preview_page; if (event.keyCode == 39) location = next_page; if (event.keyCode == 13) location = index_page; } document.onkeydown = jumpPage;</script>
</body>
</html>